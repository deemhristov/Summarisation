Kaufland не продава на дъмпингови цени .
Ценовата политика на фирмата е да продава на ниски цени , твърди генералният мениджър на " Кауфланд България " Димитър Спасов
" Кауфланд " регистрира дружество в България още през 2003 г. Очаква се през 2007 г. да бъдат инвестирани общо 300 млн. евро в мрежа от 40 хипермаркета в България .
Известно е , че Kaufland ( " Кауфланд " ) провежда политика на най-ниски цени .
Как ги постигате ?
- Kaufland е едроплощен , дискаунтно ориентиран хипермаркет и като такъв политиката му е да продава на ниски цени .
Затова ли решихте да навлезете ударно с шест магазина за една година ?
- Това допринася за договаряне на по-добри цени .
Каква е политиката ви по отношение на собствените марки ?
- Kaufland продава продукти , специално произведени за Kaufland , които се отличават с изключително добро съотношение цена / качество .
Някои от собствените марки се внасят от чужбина , други се произвеждат в България .
Какъв тип хора пазаруват в магазини като " Кауфланд " ?
- Клиентите на Kaufland са хора , на които цената не е безразлична .
Кого определяте като ваш основен конкурент ?
- Конкуренти са всички , които продават стоките , които и ние продаваме .
Кое определяте като най-сериозен проблем пред работата ви в България ?
- Сивата икономика , некоректните търговски субекти - които плащат редуцирано или изобщо не плащат законното ДДС , както и такива , които осигуряват служителите си на минимална или непълна работна заплата и по този начин подхранват сивата икономика .
Споменахте , че другите вериги работят с твърде високи надценки .
Какво означава ниска надценка според вас ?
- Споменавал съм , че ние не работим с високи надценки , както и че може би някои вериги работят с твърде високи надценки .
Има ли доставчици , които се повлияха от ултиматума в писмото ?
- Нямаме информация за нещо такова .
Какви ще са отношенията между " Кауфланд " и Lidl ( " Лидл " ) , когато ( ако ) те навлязат в страната ?
- Kaufland и Lidl са независими една от друга търговски фирми .
Какво означава навлизането на дискаунтърите в българската търговия ?
- Българският потребител се нуждае от такъв тип магазини .
Как се очаква да повлияе навлизането на дискаунтъри върху различните играчи в българската търговия ?
- Българските търговски вериги ще продължават да се развиват в зависимост от акцентите , които поставят във фирмената си политика .
В тази връзка искам да отбележа , че в една Европа без граници , в която България ще бъде пълноправен член , понятията местни и чужди вериги все повече ще се размиват .
А на търговията като цяло ?
- Навлизането на дискаунтърите ще даде положителен импулс на търговията и ще редуцира частта на сивата икономика .
Когато се обърнете и установите , че сте заобиколени с дискаунтъри , основният въпрос за вас е " как да накарате хората да продължат да посещават точно вашия магазин " .
Хогсет Фриберг от колежа Pueblo Community разкрива осем успешни стратегии за оцеляване на малките ритейъри :
1 . Съсредоточете се върху обслужването на клиента 2 .
Погрижете се за персонала 3 .
Помислете за първото впечатление 4 .
Разучете вашата целева група клиенти 5 .
Анализирайте конкуренцията 6 .
Позиционирайте бизнеса по уникален начин 7 .
Намалете разходите 8 .
Бъдете готови за промени
" Кауфланд " притежава около 500 филиала в Германия .
Първите си обекти в Чехия открива през 1998  г. , в Словакия - през 2000  г. , в Хърватия и Полша - през 2001 г.
Като правило дискаунтърите се появяват в дадена страна , когато търговията й достигне зрялост , тоест , когато вече има големи търговски вериги от западен тип с установена политика на цени и промоции .
Навлизането на дискаунтърите на един пазар като правило
ОПРЕДЕЛЕНИЕ
Дискаунтърите са магазини за продажба на стоки на ниски цени .
Постигат ги поне по четири линии - малко служители с ниски заплати , минимални разходи за поддръжка и оборудване , оптимизирани разходи за доставка ( купуват наведнъж големи количества или ходят сами да си доставят стоката ) .
Изостря конкуренцията
В повечето случаи успехът на магазините с големи отстъпки притеснява производителите на национални марки и оказва натиск върху местните традиционни ритейлъри да работят по-ефективно , пише в анализ на холандския институт " Еразмус " .
Ритейлърите от своя страна се опитват да отговорят на предизвикателството , като поставят нови изисквания към доставчиците си .
В резултат производителите на национални марки се оплакват , че се влошават търговските им отношения с традиционните клиенти .
Дали " Кауфланд " прави дъмпинг може компетентно да каже единствено Комисията за защита на конкуренцията ( КЗК ) .
Имаше информации , че един браншов съюз вече я е сезирал .
В България идването на дискаунтърите изглежда като нов етап в експанзията на международните търговски вериги , вече присъстващи в страната .
Те намаляват риска за бизнеса си , като освен с основния си формат влизат и чрез вече съществуващата навън по-евтина версия .
Повечето от т.нар. български търговски вериги нямат толкова широки възможности .
В последните години те бяха заети да инвестират в мрежи от еднотипни магазини и някои постигнаха забележително добри резултати .
Предизвикателството пред тях е да намерят своята ниша , своите клиенти , да избистрят идентичността си и да продължат да я утвърждават .
В битката за оцеляване сергиите , битаците , пазарите и малките магазини имат по-различни инструменти - те вероятно ще търсят по-ниски цени чрез компромиси в качеството и като крият данъци .
На българските производители също не им е лесно .
Натискът към тях за по-големи търговски отстъпки се засилва и става разнопосочен точно когато имат разходи за покриването на европейските стандарти .
Падат и бариерите пред вноса .
Новият етап на търговията , който се задава , ще убие едни , но други ще излязат от него по-силни и ефективни .
Безспорният печеливш ще е българският потребител .
