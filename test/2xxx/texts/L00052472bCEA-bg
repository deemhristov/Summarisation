%ДС, 2008, бр. 41%
Механизмът за ползване на данъчното облекчение за лица с намалена работоспособност през т.г. е различен от действащия през предходната година. Промяната е продиктувана основно от въведеното облагане с плосък данък на доходите на физическите лица. Нека си припомним, че за доходи, придобити през 2007 г., намалението се равняваше на двойния размер на необлагаемата годишна данъчна основа (4800 лв.), съответно на двойния размер на необлагаемата месечна данъчна основа (400 лв.). Едновременно с въвеждането на плоския данък от началото на т. г. отпадна т.нар. необлагаем минимум. Поради това законодателят въведе фиксиран размер за коментираното данъчно облекчение. 
В редакцията ЗДДФЛ, действаща след 1.І 2008 г., сумата от годишните данъчни основи по чл. 17 за лица с 50 и с над 50% намалена работоспособност, определена с влязло в сила решение на компетентен орган, се намалява със 7920 лв. Важи включително за годината на настъпване на неработоспособността и за годината на изтичане срока на валидност на решението. 
Анализирайки законовите разпоредби, можем да извлечем няколко основни правила, свързани с прилагането на данъчното облекчение за намалена работоспособност: 

Облекчението се ползва с подаване на годишната данъчна декларация по чл. 50 от ЗДДФЛ, към която задължително се прилага копие от валидно решение на ТЕЛК/НЕЛК. Това изрично е уточнено в нормата на чл. 23 от закона.
Изключение от това правило е предвидено за лицата, получаващи доходи от трудови правоотношения, които могат да ползват намалението чрез работодателя си, както следва:
1. При определянето на месечната данъчна основа за целите на авансовото облагане на доходите от този източник. На основание чл. 42, ал. 3, т. 1 и чл. 18, ал. 2 от ЗДДФЛ месечната данъчна основа за доходите от трудови правоотношения на лица с 50 и с над 50% намалена работоспособност се намалява с 660 лв., включително за месеца на настъпване на неработоспособността и за месеца на изтичане срока на валидност на решението. 
2. При определяне на годишния данък за доходите от трудови правоотношения от работодателя по основното трудово правоотношение на съответния работник/служител. На основание чл. 49, ал. 3 от ЗДДФЛ годишната данъчна основа за доходите от трудови правоотношения се намалява с годишния размер на данъчното облекчение, визиран в цитираната норма на чл. 18, ал. 1 от закона, т.е. с 7920лв. Лицето трябва да предостави на работодателя си в срок от 30 ноември до 31 декември на данъчната година копие на валидно решение на ТЕЛК/НЕЛК (чл. 49, ал. 4 от ЗДДФЛ). Разбира се, ако документът вече е представен преди указания в закона срок, не е необходимо това да се прави отново. 

Второто правило, свързано с ползването на данъчното облекчение за намалена работоспособност е, че физическото лице следва да разполага с валидно, влязло в сила решение, издадено от компетентен орган (ТЕЛК или НЕЛК), в което е определен съответния процент намалена работоспособност (50 или над 50%). За целите на ЗДДФЛ решението на ТЕЛК/НЕЛК, с което е определен съответният процент на намалена работоспособност, не може да се приеме за валидно, ако посоченият в него срок е изтекъл.
Такава възможност има единствено при наличие на обстоятелствата посочени в § 49 от ПЗР на ЗДДФЛ: предвидените в закона облекчения за трайно намалена работоспособност се ползват пожизнено, когато срокът в експертното решение на ТЕЛК/НЕЛК не е изтекъл към 31 декември 2004 г. и лицето е навършило 65-годишна възраст преди тази дата или в срока на експертното решение. Това означава, че дори в експертното решение на компетентния орган да не е визиран пожизнен срок на трайно намалената работоспособност, той се счита за такъв, ако кумулативно са налице упоменатите в разпоредбата обстоятелства. За по-голяма яснота ще разгледаме няколко възможни практически хипотези.

Пример 1. Физическо лице разполага с експертно решение на ТЕЛК, от което се вижда, че е с намалена работоспособност 70% за периода от 01.ІІ.2002 г. до 01.ІІ.2004 г. То е навършило 65 годишна възраст в посочения срок. Следователно срокът, визиран в експертното решение на ТЕЛК, е изтекъл преди 31 ХІІ 2004 г.Тоест не е налице първото от обстоятелствата по § 49 от ПЗР на ЗДДФЛ. Поради това въпросното решение не може да се ползва като валидно правно основание за ползване на данъчното облекчение по чл. 18 от закона.

Пример 2. Физическо лице разполага с експертно решение на НЕЛК, с което му е определена намалена работоспособност 65% за периода от 01.ІІ.2004 г. до 01.ІІ.2006 г. На 10.ХІ.2006 г. е придобило право на пенсия за осигурителен стаж и възраст. 
Съгласно чл. 68, ал. 1 от КСО право на пенсия за осигурителен стаж и възраст се придобива при навършване на възраст 60 години и 6 месеца за мъжете и 55 години и 6 месеца за жените, при условие че сборът от продължителността на осигурителния стаж и възрастта не е по-малък от 98 за мъжете и 88 за жените. Може да се направи извод, че лицето няма навършена 65-годишна възраст към датата, на която изтича срокът на намалената работоспособност (10.11.2006 г.), определен в експертното решение на НЕЛК. Тоест не е спазено второто от условията, визирани в § 49 от ПЗР на ЗДДФЛ, при наличието на които ФЛ може да се счита с определен пожизнен срок на инвалидност. 
Следователно конкретното експертно решение на НЕЛК не представлява валидно правно основание за ползване на данъчното облекчение, регламентирано в чл. 18 от ЗДДФЛ. 

Пример 3. Физическо лице разполага с експертно решение на НЕЛК, с което му е определена намалена работоспособност 50% за срок от 01.ІІ.2004 г. до 01.ІІ.2007 г. Лицето е навършило 65 годишна възраст на 15.І.2007 г., т.е. в срока на експертното решение. В този случай, кумулативно са налице двете обстоятелства, визирани в § 49 от ПЗР на ЗДДФЛ, поради което определеният в решението на НЕЛК срок се счита за пожизнен. Това дава право на лицето да ползва предвидените в закона облекчения за трайно намалена работоспособност.

Следващото правило, свързано с прилагането на данъчното облекчение за намалена работоспособност е, че намалението се ползва от данъчно задълженото лице включително за годината на настъпване на неработоспособността, както и за годината на изтичане срока на валидност на решението. Аналогично облекчението по чл. 18, ал. 2 от ЗДДФЛ за доходи от трудови правоотношения се прилага включително за месеца на настъпване на неработоспособността, както и за месеца на изтичане срока на валидност на решението. Това изрично е уточнено в цитираните данъчни норми и изключително улеснява законосъобразното прилагане на това данъчно облекчение. 

Изцяло нов момент за прилагането на данъчното облекчение за намалена работоспособност за т. г., е въведената в чл. 21 от ЗДДФЛ поредност за ползване на данъчните облекчения. Тя засяга физическите лица, които през течение на годината са придобили доходи, подлежащи на облагане с данък върху общата годишна данъчна основа (напр. трудови правоотношения, наем и т.н.) и едновременно с това са придобили доходи от стопанска дейност като едноличен търговец. В тези случаи данъчното облекчение по чл. 18, ал. 1 от ЗДДФЛ се ползва в следната последователност:
 от сумата от годишните данъчни основи по чл.? 25, 30, 32, 34 и 36 от ЗДДФЛ;
 от годишната данъчна основа по чл. 28, ал. 1? от ЗДДФЛ - за доходи от стопанска дейност като ЕТ.
Въвеждането на такава поредност е продиктувано от факта, че от началото на 2008 г. доходите от стопанска дейност като ЕТ са изключени от обхвата на общата годишна данъчна основа и се облагат отделно от останалите доходи, подлежащи на облагане по реда на глава пета от ЗДДФЛ с различна данъчна ставка (15%). 
Пример. През 2008 г., физическо лице с намалена работоспособност 60% е придобило доходи от стопанска дейност като ЕТ и от наем. Годишните данъчни основи за тези доходи са, както следва:
- за доходите от стопанска дейност по чл. 28, ал. 1 от ЗДДФЛ - 30 000 лв.;
- за доходите от наем по чл. 32 от ЗДДФЛ - 5000 лв.
Предвид конкретните факти данъчното облекчение за намалена работоспособност ще се ползва най-напред до размера на годишната данъчна основа по чл. 32 от ЗДДФЛ (5000 лв.), тъй като лицето не е реализирало доходи от други източници, подлежащи на облагане с данък върху общата годишна данъчна основа. 
Разликата между 7920 лв. и размера на ползваното облекчение по чл. 18, ал. 1 от ЗДДФЛ (5000 лв.), т.е. 2920 лв., се приспадат от годишната данъчна основа за доходите от стопанска дейност като ЕТ (30 000 лв.) на основание чл. 28, ал. 2, т. 2 от ЗДДФЛ.
В стопанската практика понякога се налага да се направи промяна в размера на начисления ДДС за дадена облагаема доставка, след като за нея е упражнено правото на данъчен кредит (ДК). Причини могат да бъдат промени в условията на договора, по силата на който се извършва доставката, неговото анулиране, допуснати грешки при отразяване на данните за доставката в данъчните регистри, промяна на вида на доставките, извършвани със стоките и услугите, за които е ползван кредитът. Също и унищожаването, бракуването или липсата на доставените стоки и услуги. 
Независимо от причините, наложили размерът на дължимия данък да бъде променен, се налага да се извърши корекция и на ползвания ДК. В зависимост от конкретните обстоятелства, които го изискват, корекциите се извършват еднократно - текущо в данъчния период, в който са възникнали съответните нормативно определени предпоставки за това или годишно в последния данъчен период на съответната календарна година.
Текущо размерът на ползвания ДК се коригира, когато:
- се променя размерът на данъчната основа на дадена доставка, след като за нея е издадена фактура и участниците в сделката са я отразили в данъчните си регистри по чл.124 от ЗДДС и в справките декларации за съответния данъчен период; 
- регистрирано лице, което изцяло или частично е приспаднало ДК за произведени, купени или внесени от него стоки или услуги и впоследствие ги използва за извършването на освободени доставки или за доставки и дейности, за които не е налице право на приспадане на ДК;
- регистрирано лице, което частично е приспаднало ДК за произведени, купени или внесени от него стоки или услуги и впоследствие ги използва само за облагаеми доставки; 
- има промяна в предназначението на стоки или услуги, за които лицето е ползвало пълен или частичен ДК, но след промяната не е налице право на такъв. Или при унищожаване, бракуване или липси на стоки, за които отсъстват обстоятелствата по чл.80 от закона, които освобождават лицата от извършване на корекции; и
- регистрирано лице, което изцяло или частично е приспаднало ДК за стоки или услуги, с които впоследствие извърши безвъзмездна ВОД.
В зависимост от конкретните обстоятелства, при които ЗДДС изисква да се извърши корекция на ДК, тя се прави по реда на чл.78, ал.1, чл.79, ал.1, ал.3, ал.6, ал. 8 или ал.10 от ЗДДС.

Корекции по реда на чл.78, ал.1 от ЗДДС
Корекциите се извършват при изменение на данъчната основа на дадена доставка, при промяна на вида й или при разваляне на договора, по силата на който тя се извършва. В такива случаи регистрираното лице е длъжно да коригира размера на ползвания ДК в данъчния период, през който са възникнали обстоятелствата, налагащи промяната (чл.78, ал.2 от закона). В зависимост от характера на конкретните обстоятелства, които налагат корекцията, тя се осъществява по реда на чл.115 или на чл.116 от закона.
+ Корекции на ползван ДК по реда на чл.115 от ЗДДС
Извършват се по реда на чл.115 от закона от получателя на доставката, но на основание на документи, издадени от доставчика. За целта при промяна на данъчната основа на дадена доставка доставчикът трябва да издаде известие, в което да отрази промяната в размера на данъчната й основа. Видът на известието зависи от посоката на конкретната промяна- дебитно известие при увеличение на данъчната основа на доставката, или кредитно известие при намаление на данъчната й основа, или разваляне на договора за изпълнението й. Известието трябва да бъде издадено не по-късно от 5 дни от датата на възникване на съответното обстоятелство, водещо до корекция. То е най-малко в два екземпляра- по един за двамата участници в доставката, и следва да съдържа реквизитите по чл.114 от ЗДДС и допълнителни данни за номера и датата на фактурата, към която се издава известието, както и основанието за това.
Пример. На 20.V.2008 г. е извършена облагаема доставка на стойност 5000 лв., за която доставчикът е издал фактура с начислен 1000 лв. ДДС, като е отчел фактурата в дневника си за продажби и в справката декларация за същия данъчен период. Получателят е отчел фактурата в дневника си за покупки и в справката си декларация за същия период. Впоследствие, поради установена разлика в качеството на стоката, участниците в доставката се споразумяват стойността й да се намали и данъчната й основа става 4500 лв. На 17.VІ.2008 г. доставчикът издава кредитно известие, в което освен реквизитите по член 114 от ЗДДС, посочва и данни за номера и датата на издаване на първоначално издадената фактура за доставката и за причините, поради които се налага корекцията (споразумение, протокол, данни от изследване или други). В известието той посочва :
-данъчна основа 500 лв. (разлика между първоначалния размер на данъчната основа 5 000 лв. и окончателната стойност на доставката 4 500 лв.);
-дължим данък 100 лв. ( разлика между данъкът, дължим при данъчна основа 5000 лв. и този при данъчна основа 4500 лв.).
Полученото кредитно известие се отразява в данъчните регистри на участниците в доставката и в справките им декларации за юни със знак минус. На практика това означава, че размерът на ДК кредит, който следва да ползва получателят на доставката, не е 1000 лв., а 900 лв. (1000- 100). 
Когато промяната в параметрите на доставката изискват издаване на дебитно известие, тогава данните от него се отразяват в данъчните регистри и в справките декларации на участниците в доставката със знак плюс. 

+ Корекции на ДК по реда на чл.116 от ЗДДС
Извършват се в случаите, при които се налага да бъдат направени промени във вече издадени фактури или известия към тях поради допуснати грешки при съставянето им - неверно посочени данни или при неправомерно начислен или неначислен данък. Издадените документи се анулират и за доставката се издава нова фактура или ново известие (чл.116, ал.1 от закона). Когато погрешно съставените документи вече са отразени в отчетните регистри на участниците в доставката, за анулирането им се съставя протокол (чл.116, ал.4 от закона). Той е в два екземпляра- по един за всяка една от страните. В него се посочват: номерът и датата на издаване на анулирания документ; основанието за анулирането му; номерът и датата на издадения нов документ; датата на протокола и подпис на лицата, които са го съставили.
Анулираните документи се съхраняват при издателя им по реда за съхраняване и отчитане на документи, предвиден в ЗСч (чл. 116, ал. 5 от ЗДДС и чл 78, ал 5, 6 и 7 от ППЗДДС). Когато в резултат на издадените нови документи данъчната основа на доставката и дължимият данък за нея се увеличават, регистрираното лице може да упражни правото си на приспадане на ДК въз основа на издадения нов данъчен документ, когато притежава за него протокол по чл. 116, ал 4 от закона (чл. 58, ал. 1 от ППЗДДС). Правото на ДК възниква на датата, на която е издадена новата фактура или известие към нея ( чл. 68, ал. 4 от ЗДДС). При намаление на данъчната основа на базата на издадения нов данъчен документ по чл. 116, се налага да бъде извършена корекция в посока намаление на ползвания ДК. Това се осъществява, като данните от двата - стария и новия документ се отразят в дневника за покупките и в справката декларация за съответния данъчен период.
Пример: На 22. ІІІ. 2008 г. доставчикът е издал фактура за доставка на стойност 5000 лв, в която на отделен ред е посочил 1000 лв. данък. Получателят е отчел фактурата в дневника си за покупки и в справката си декларация за април, но впоследствие на 20.V. 2008 г. се разбира, че с промените в новия ЗДДС доставката е станала освободена и за нея не се дължи данък. Погрешно издадената фактура се анулира по реда на чл.116, ал.1 от закона, като за анулирането й е съставен протокол по реда на чл.116, ал.4 и за доставката е издадена нова фактура. Като данъчна основа в новата фактура ще бъде посочена сумата 5000 лв., т.е. първоначалната стойност от анулираната фактура. А на реда дължим данък ще се посочи “0” - данък не се дължи, тъй като доставката е освободена. 
През анулираната данъчна фактура се посочва в дневника за покупките. В полетата, описващи стойности, се отбелязват данните от фактурата, но със знак “минус”, т.е. ДО минус 5000 лв. и данък минус 1000 лв.. Стойностите на данните от новата данъчна фактура също се записват в дневника за покупките за май. В полето данъчна основа на получени доставки без право на данъчен кредит или без данък (клетка 9) се посочва сумата от 5000 лв., с което правото на ДК за доставката става “0”.



