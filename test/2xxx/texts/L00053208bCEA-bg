%Пари,  2001, бр. 70%
Пари" 10 април 2001 г., бр. 70, стр. 11
Законът за електронния подпис регламентира е-бизнеса
Стойността на виртуалния подпис е аналогична с тази на хартиен носител 
В брой 34 на ДВ от 06.04.2001 г. е обнародван Законът за електронния документ и електронния подпис, наричан по-нататък закона. Той урежда един изцяло нов кръг отношения, а именно тези, свързани с електронната търговия. Начинът на уреждане на отношенията показва, че българският законодател е подходил както съзидателно, така и със страх в материята, което прави от закона една добра база за задължително последващо развитие на законодателството. 
Основните положения в закона, които ще бъдат разгледани в тази статия, са: понятия и видове електронни подписи, механизъм на работа с електронния подпис, отговорност, защита на личните данни, приложно поле и приложимост на международните удостоверения. 
В закона са разгледани три вида електронен подпис: обикновен, усъвършенстван и универсален. Обикновеният - чл. 13, ал. 1 е, всяка информация, свързана с електронното изявление по начин, съгласуван между автора и адресата, достатъчно сигурен с оглед нуждите на оборота, който: разкрива самоличността на автора; разкрива съгласието на автора с електронното изявление и защитава съдържанието на електронното изявление от последващи промени. 
Основната тежест на закона е съсредоточена върху усъвършенствания електронен подпис (чл. 16, ал. 1). Той представлява преобразувано електронно изявление, включено, добавено или логически свързано със същото електронно изявление преди преобразуването. 
Универсалният електронен подпис (чл. 33, ал. 1) е усъвършенстваният електронен подпис, удостоверението относно който е издадено от регистриран доставчик на удостоверителни услуги, регистриран съгласно чл. 34, както и електронният подпис на ДКД и електронните подписи на регистрираните доставчици на удостоверителни услуги. 
От мотивите към законопроекта става ясно, че електронните документ, изявление и подпис са уредени като цифрови, но е възприето определението електронни по съображение, че те са приели гражданственост. 
Терминът цифров подпис обаче съществува - в законодателството на САЩ и Великобритания например, и се различава от електронния подпис. 
В повечето щати електронният подпис се определя като звук, знак, символ или процес в електронна форма, прикрепен или логически свързан с изявление, извършено или прието от лице с намерението да установи автентичността на изявлението. В тези щати цифровият подпис се определя като електронен идентификатор (или алгоритъм), създаден от компютър и предназначен от страната да има същата сила и действие както саморъчния подпис, и има някое от следните 4 качества: 1. уникален е за лицето, което го използва, 2. дава възможност за идентификация, 3. намира се под пълния контрол на лицето, което го използва (т. е. създаден е със средства, които титулярят държи единствено под свой контрол) и 4. свързан е с данните, които се подписват по такъв начин, че ако бъдат изменени, подписът се обезсилва. Посочените четири изисквания от американското законодателство можем да открием и в директива 1999/93/ЕС на Европейския парламент и съвета за общностна рамка на електронните подписи /Директивата/ - чл. 2, ал. 2, където те са посочени като качества на усъвършенствания електронен подпис. 
В 7 щата е прието определение на електронния подпис, което включва и четирите изисквания към цифровия подпис. Цифровият подпис се определя като вид електронен подпис, който преобразува съобщение чрез използването на асиметрична криптосистема, като документите, съдържащи цифров подпис, трябва да съдържат компютърно удостоверение, което указва за издалата го организация и за подписващия, за публичния ключ на подписващия и да бъде подписано с цифров подпис от издалата удостоверението организация. 
В Европа Директивата въвежда два вида електронни подписи: 
1. Електронен подпис, който представлява данни в електронна форма, които са прикрепени или логически свързани с други електронни данни и които служат като начин за идентификация. 
2. Усъвършенстван електронен подпис - електронен подпис, който отговаря на горните 4 изисквания. 
Изводът е, че в България е възприета система, подобна на втората американска система, където електронният подпис следва да съдържа определени изисквания, които обаче не се покриват нито с тези на американското законодателство, нито с тези на директивата. Усъвършенстваният електронен подпис в България има основно значение, като той може да се счита за равнозначен на цифровия в САЩ /също основния вид електронен подпис/ и на усъвършенствания електронен подпис съгласно Директивата, който обаче съществено се отличава от този в България. Така българската система е уникална и ясна, но едва ли е най-добрата за една европейска България. 
Какъв е механизмът за подписване с електронен подпис? Изпращачът (титулярят или авторът - чл. 4) на съобщението го криптира (кодира) с частния си ключ, достъп до който има само той. Получателят (адресатът - чл. 5) има на разположение публичния ключ на автора, достъп до който има всеки. С публичния ключ полученото съобщение се декриптира /разшифрова/. 
Публичният и частният ключ представляват едно неразделно цяло. И двата ключа са низ от символи. На низа от символи на частния ключ може да съответства само един низ от символи и той е на публичния ключ. Ако поредицата от символи е достатъчно дълга, възможността за разгадаването на поредността на символите е практически нулева. Точно криптирането с частния ключ представлява преобразуването, за което говори чл. 16, ал. 1 от закона. А механизмът за създаване на усъвършенствания електронен подпис е софтуерът, с който се извършва това преобразуване. И изискванията на чл. 17 от закона са всъщност изисквания към софтуера. 
Трудно би могло обаче да се вмени в задължение на титуляря на съобщението да знае, че неговият софтуер изпълнява изискванията на чл. 17, ал. 1. Едно добро решение е този софтуер да се разпространява като софтуер с отворен код /т. е. софтуер, лицензът на който, най-грубо казано, дава възможност да изследваш програмата/. Иначе текстът на чл. 17 ще остане без реално приложение. 
Частният и публичният ключ се конфигурират от всяко лице самостоятелно чрез съответния софтуер. Създаването от титуляря на електронния подпис чрез криптирането му с частния му ключ и проверката на електронния подпис от адресата на електронното съобщение чрез публичния ключ на титуляря се извършват самостоятелно от всяко лице чрез собствения му софтуер. 
Необходимо е с оглед сигурността на оборота да има гаранция за това, че публичният ключ съответства на частния ключ на титуляря. Тази гаранция се дава от доставчиците на удостоверителни услуги /доставчик/ чрез издаваното от тях удостоверение, в което (чл. 24, ал. 1, т. 4) се съдържа публичният ключ, който съответства на частния ключ на титуляря на усъвършенствания електронен подпис. Доставчик на удостоверителни услуги е физическо или юридическо лице, което издава удостоверения и води регистър за тях и което предоставя достъп на всяко трето лице до публикуваните удостоверения - чл. 19, ал. 1. Удостоверението /чл. 24, ал. 1/ представлява електронен документ, издаден и подписан от доставчика, който съдържа определени данни. Удостоверението се издава по писмено искане на титуляря или от надлежно овластено от него лице /чл. 25, ал. 1 и 2/. Удостоверението се издава само когато доставчикът се увери, че информацията, която му се предоставя и която ще се включи в удостоверението, е пълна и вярна и ако частният ключ се държи от титулярая, годен е технически да бъде използван за създаване на усъвършенстван електронен подпис и съответства на публичния ключ по такъв начин, че чрез публичния ключ може да се удостовери, че определен усъвършенстван електронен подпис е създаден с частния ключ /чл. 25, ал. 2/. Грижата за това дали данните са верни и пълни е предоставена на доставчика, тъй като се предполага, че лицето, което иска издаването на удостоверението, е заинтересувано от това то да му бъде издадено и не би посочило неверни или неточни данни. Злоупотребата от страна на искателя обаче не е изключена и тогава се ангажира и отговорността на титуляря към третите лица - чл. 30, ал. 3, т. 2. 
Гаранция, че данните за титуляря или автора са пълни и верни, дават текстовете на чл. 22, т. 3, които вменяват в задължение на доставчика, когато издава удостоверения, да проверява чрез допустимите средства самоличността, съответно идентичността на автора и на титуляря на усъвършенствания електронен подпис и ако е необходимо - други данни за тези лица, включени в удостоверението, както и на чл. 21, ал. 1, т. 2, която предвижда задължение за доставчиците да се застраховат за времето на своята дейност за вредите от неизпълнение на задълженията им по този закон, чл. 24, ал. 1, т. 10 - удостоверението съдържа отговорността и гаранциите на доставчика /щатските законодателства също предвиждат гаранции, но там въпросът е по-пълно уреден/. Законите, които възприемат технологично специфична уредба на електронните подписи, предвиждат задължение за доставчика да даде гаранции на искателя при издаването на удостоверението и на лицата, използващи удостоверението за потвърждаване на цифрово подписани съобщения. Законите, които възприемат технологично неутрална уредба на електронните подписи, какъвто е и нашият, обикновено предвиждат правила относно това кой ще носи отговорността в различните случаи на злоупотреба с удостоверенията, макар че често се срещат критики за непълна уредба на отношенията. Законът в щата Джорджия предвижда обезщетение в полза на лицето, с чийто подпис е било злоупотребено, в щата Хавай - времевият отпечатък /time-stamp/ е първостепенно доказателство за това, че подписът е бил положен в деня и часа, посочени във времевия отпечатък, както и на чл. 29, ал. 1, т. 1, където се предвижда, че доставчикът носи отговорност пред титуляря и пред всички трети лица за вредите от неизпълнение на задълженията по чл. 22 и на изискванията по чл. 21, както и чл. 45, ал. 1, където се предвижда административнонаказателна отговорност за нарушаване на разпоредбите на чл. 21, 22, 24, 29 и 30, и др. 
Никъде обаче в закона не са определени "допустимите средства" по чл. 22, т. 3, чрез които доставчикът може да провери данните, които искателят му предоставя за включване в удостоверението, нито пък правомощията, с които разполага доставчикът при изпълнението на това си задължение. Тоест за да не бъде ангажирана неговата отговорност, той трябва да действа добросъвестно и несъбирането или непълнотата на данните за искателя да не е било по негова вина. 
Отговорността по чл. 29, ал. 1 е договорна /отношенията между доставчика и титуляря се уреждат с договор - чл. 23/. Това означава, че ще се прилагат условията за освобождаване от отговорност, познати ни от Закона за задълженията и договорите. Чл. 81, ал. 1 от ЗЗД определя, че длъжникът не отговаря, ако невъзможността за изпълнение се дължи на причина, която не може да му се вмени във вина. Прилагането на този текст от доставчика крие един неприятен момент - доставчикът трябва да докаже невъзможността за неизпълнението си. Непреодолима пречка за неизпълнение в теорията се определя като събитие, което е създало такова състояние, че с оглед на добросъвестността /да не забравяме чл. 63, ал. 2 ЗЗД, който предвижда, че задължението трябва да бъде изпълнено с грижата на добър стопанин/ всички усилия на длъжника да престира биха били лишени от практически резултат. Проблемът е, че тези усилия никъде не срещат подкрепата на законодателя, който се е ограничил с текста на чл. 22, т. 3 при уреждането им. 
Изводът е, че доставчикът няма яснота и сигурност кога би носил отговорност пред третите лица. А ако третото лице действа злоумишлено? Вярно е, че то също ще носи отговорност за вредите, претърпени от използването на удостоверението, съдържащо неверните или непълните данни - чл. 30, ал. 3, т. 2. 
Така в момента третите лица могат да са сигурни, че ако по някакъв начин се нарушат материалните им интереси било от доставчика, било от титуляря или автора във връзка с някое използване на удостоверенията, то те ще могат да реализират правата си по съдебен път. Това решение едва ли ви е зарадвало, като знаете колко бързо работи съдебната система и колко бързо се справя с изцяло нови законови положения, което е предпоставка за първоначално противоречива съдебна практика. 
Може би едно по-добро разрешение би било да се предвидят неустойки за доставчика, в случай че не изпълни свои задължения във връзка с издаваните от него удостоверения и от това настъпят вреди за лицата. Това би оставило вратите на доставчика отворени да доказва добросъвестността си при изпълнението на задълженията си, както и би спестило на третите лица доказването по съдебен път на вредите си, ако доставчикът е действал виновно, както и оставя отворена възможността за намаляване на размера на неустойката - чл. 92, ал. 2 ЗЗД. 
Чл. 6 от Директивата предвижда отговорност за доставчика за вреди, причинени на юридически или физически лица за неправилна или непълна информация, съдържаща се в квалифицираното удостоверение за това, че към момента на издаването на удостоверението титулярят, посочен в квалифицираното удостоверение, е имал данните за създаване на подпис, отговарящи на данните за удостоверяване на подпис, за това, че данните за създаване на подпис и данните за удостоверяване на подпис може да бъдат използвани по съвместим начин, освен ако доставчикът на удостоверителни услуги не докаже, че е действал добросъвестно. Освен това не носи отговорност за вреди, които са настъпили в резултат на действия, които излизат извън рамките на ограниченията, представени в удостоверението - положение, предвидено и в закона - чл. 29, ал. 3. 
Друг основен въпрос е защитата на личните данни, които се предоставят на доставчика. Законът предвижда издаването на закон в тази връзка и установява правилото, че лични данни за автора и титуляря може да се събират само доколкото са необходими за издаването и ползването на удостоверението - чл. 43, ал. 3, и че данни за трето лице може да се събират само с изричното съгласие на лицето, за което се отнасят - ал. 4, и не може да се използват за цели, различни от посочените в ал. 3 освен с изричното съгласие на лицето, до което се отнасят - ал. 5. 
Добре би било да се разшири наказателната отговорност във връзка със защитата на личните данни. В момента в България съществува само един текст от Наказателния кодекс - чл. 148а, който защитава личните данни, и той е неприложим в случая. За сравнение в САЩ съществуват три наказателни закона, които третират различни форми на нарушаване защитата на личните данни, в Европа съществува законодателство по въпроса отпреди 1998 г. - преди да се приемат законите за електронните подписи. На европейско ниво действа Директива 95/46/ЕС от 1995 г. Изводът е, че българското законодателство е в унисон с европейското относно онази минимална част от изисквания, която не предстои да бъде уреждана със закон. 
Друг изключително важен въпрос, разрешен доста сполучливо в закона, е въпросът за международното признаване на удостоверенията. 
В България въпросът е уреден по начин /чл. 44, ал. 1/, който почти изцяло преповтаря чл. 7 от Директивата. Удостоверения, издадени от чуждестранни доставчици, се признават, ако: 
- задълженията на доставчика и изискванията пред дейността му съответстват на изискванията на този закон и доставчикът е признат в държавата, в която е установен; 
- български доставчик, акредитиран от организация за доброволна акредитация, гарантира за чуждестранния доставчик; 
- удостоверението или доставчикът са признати по международен договор. 
Друг въпрос, който заслужава внимание, е приложимостта на електронния и на цифровия подпис. Законът е много ограничен в приложното си поле. И това идва от възприемането на тясното разбиране за електронния и цифровия подпис. 
Чл. 5 от Директивата определя, че усъвършенстваните електронни подписи, които са основани върху квалифицирано удостоверение и които са създадени чрез средство за създаване на сигурен подпис, отговарят на законовите изисквания за подпис във връзка с данни в електронна форма по същия начин, както саморъчният подпис отговаря на тези изисквания във връзка с данни върху хартиен носител; и се приемат като доказателства в съдебните производства. На електронните подписи не може да им се откаже законово действие и приемливост като доказателства в съдебни производства само на основание, че те са: в електронна форма или не са основани на квалифицирано удостоверение, или не са основани на квалифицирано удостоверение, издадено от акредитиран доставчик на удостоверителни услуги, или не са създадени чрез средство за създаване на сигурен подпис. 
Ето и някои от презумпциите, които важат в САЩ: на изявлението или на подписа не може да се откаже правно действие или приложимост единствено на основание, че са в електронна форма; ако законът изисква подписът да бъде нотариално заверен, изискването се счита, че е изпълнено, ако електронното изявление включва заедно с електронния подпис, който ще се заверява, и електронния подпис на нотариус заедно с цялата информация, която трябва да бъде включена при нотариално заверяване съгласно друг приложим закон. 
В България законът не се прилага относно сделки, за които законът изисква квалифицирана писмена форма, и когато съдържанието на документа или на екземпляр от него има правно значение - чл. 1, ал. 2. Електронният подпис и усъвършенстваният електронен подпис имат значението на саморъчен подпис, освен ако титуляр или адресат е държавен орган или орган на местното самоуправление. Универсалният електронен подпис има значението на саморъчен подпис по отношение на всички - чл. 13, ал. 2 и 3. Малко след това чл. 41 стеснява приложното поле на електронния подпис - МС определя подчинените си органи, които не може да откажат приемането на електронни документи, подписани с универсален електронен подпис, както и приложимостта им по отношение на административните им актове. Приложимостта в съдебната система се урежда със закон. Другите държавни органи уреждат с техни актове приложимостта на електронния подпис. 
Разумна възможност за България е приетото в някои щати положение, че почти всяка форма на електронния подпис е приложима, но всяка се ползва с различна доказателствена сила. 
Електронните средства за комуникация представляват сериозно предизвикателство за сигурността и защитата на сделките и взаимоотношенията, осъществявани по електронен път. Законодателството в никоя държава не е съвършено и е постоянно критикувано. Основното остават целите, които законодателят си е поставил за развитието на тези отношения и Законът за електронния документ и електронния подпис създава една нова правна рамка, която е ясна и може да послужи като добра база за сигурността и гъвкавостта в електронната търговия. 
	
	


