%Кап., 1999, бр. 16%
Институтът за пазарна икономика наблюдава икономическото и политическото развитие на Балканите от пет години. Институтът поддържа голяма мрежа от професионални контакти във всички страни от региона, като само дни и седмици преди началото на военния конфликт анализаторите на ИПИ и самият аз посетихме всички страни и провинции в региона. Това бе част от дейността ни върху проекта "Балканите през 2010 г." 

Представяйки си немислимото 

Току-що започнала и без ясен изход, трудно може да се определи ефектът на войната в Югославия върху икономиките на съседните държави. Не може да се каже колко дълго ще продължи войната, каква е вероятността да се сбъднат различни следвоенни сценарии, дали ще има отново война (под каквато и да е форма). Оценките за краткосрочното влияние са затруднени от чисто вътрешни за страните фактори, които пречат на конкурентоспособността на предлаганите продукти и услуги. 
Като равносилна на чудо се определя възможността войната да бъде кратка, защото това означава правителството на Сърбия да приеме условията от Рамбуйе. В сегашния момент по-голяма е вероятността да се води дълга война. Може да се случи така, че военните действия да продължат с известни прекъсвания между 6 месеца и 2-3 години. Прекъсванията ще са периоди на отложени военни действия, през което време страните в конфликта ще се подготвят за следващата си стъпка към удовлетворяващото ги решение на кризата. 
Сегашното етническо прочистване и хуманитарната катастрофа в Косово произтичат от по-дълбоки процеси на Балканите. Причините за войната трябва да се търсят във формирането на нациите-държави в региона, процес, който в други части на Европа се е извършил между XVII и XIX век. В Албания сега върви такъв процес. 
Водена от Милошевич и основаваща се на сръбската идентичност в страната и чужбина, остатъчна Югославия защитава своята национална гордост и територия. Най-малкото това е подчертаното внушение на хората и политиците в Белград. 
Пред Македония, която наскоро спечели независимостта си, стои предизвикателството да защити самата себе си 
Вероятно в близко бъдеще Черна гора ще тръгне по пътя на формирането на отделна държава. 
Дори не е необходимо да се споменава, че каквито и да са националните цели, те не извиняват геноцида и етническото прочистване. Проблемът е в това, че е трудно да се изкоренят спомените за минало насилие, когато няма общо виждане за съвместно бъдеще и просперитет. 

Икономическата ситуация в Югославия 

Няма официална и пълна информация каква е финансовата ситуация в Югославия. От едно скорошно интервю с бившия управител на централната банка г-н Абрамович се знае, че валутният резерв на страната е около 80 млн. долара. Анонимни източници споменават, че само седмица преди войната Югославия е имала затруднения с плащането на 1.2 млн. долара за транзита на газ през Унгария. През първата седмица на войната валутният курс не се е променил съществено. От средата на март на неофициалния пазар обменният курс се е повишил с около 50%, но сега търговията е спряна. (Официалните котировки на централната банка са 10.9 динара за долар и 6.2 динара за германска марка, докато на черния пазар котировките през първите дни на април замръзнаха на нива 16.3 динара/долар и 9.2 динара/марка). Според някои информации централната банка на Югославия е блокирала всички сметки на търговските банки. Официалната информация за инфлацията за март е 3.5%. С бартеризацията на икономиката се обяснява липсата на големи социални противоречия в страната. Друг фактор за това може да бъде конфискацията на личните спестявания на косовските албанци. Производството на хранителни стоки и основни продукти изглежда, че задоволява минималните нужди на населението поне за момента. Тази ситуация не е устойчива. Ако няма външна помощ от приятелски правителства, властите в Белград няма да имат друг избор, освен да прибягнат до печатане на пари. Това ще бъде един вид повторение на вече преживяната инфлационна обстановка в страната. Вероятният резултат ще бъде прекъсване на военните действия, за да се възстанови икономиката дотолкова, че страната да може да води война отново, или да се прекрати политиката на насилие и да се тръгне по пътя на сътрудничеството, интеграцията и развитието на страната. Ако се тръгне по втория сценарий, факторът нестабилност няма да бъде сред сръбските политици, а ще се търси извън страната. При този сценарий след време международната общност ще осъзнае този избор и вероятно ще понесе част от възстановителните разходи. 

Политиката в България 

Какво следва за България? Мисля, че страната ни е по-добре да стои настрана от тези процеси. Вътре в страната ще има горещ политически дебат върху това кое е лошо и кое добро за България, върху това как да се поддържа мира със съседните страни, без да се отдалечаваме от ЕС и НАТО. Този естествен дебат няма да има влияние върху реформаторската ориентация и политика на сегашното правителство. Въпреки че няма да има огромно значение, този дебат може да промени част от общественото мнение относно Балканите, което е един от факторите за местните избори през 1999 г. и общите парламентарни избори през 2001 г. Почти не съществува опасност от директна намеса на България в каквато и да е война на Балканите. 

Най-лошият сценарий 

През 1998 г. България се присъедини към ЦЕФТА, от което се очакваше да се удвои търговският стокооборот със страните от Централна Европа. Към декември миналата година стокооборотът със страните от този район възлиза на 5.4% от общия търговски обем, което означава увеличение с 51% за годината. Най-вероятно войната ще попречи на продължаването на тази тенденция. 
Най-лошият сценарий за развитие на кризата трябва да се вземе предвид, което ще послужи за отправна точка за начертаване на реалистична картина на краткосрочното влияние на кризата върху България. 
Този сценарий е следният: 

прекъсване търговията със Запада 
липса на нови търговски пътища 
спиране на приходите от външна търговия и транспорт. 

Износът на България към страните от ЕС, ЦЕФТА и ЕФТА представлява 55.4% от общия обем на износа. Относителният дял на вноса от същите страни е 52%. Средната зависимост на българския износ от вноса през последните четири години е около 80%. При това положение най-лошият сценарий означава 2 млрд. долара дефицит по текущата сметка. 
Непосредствените ефекти 

Непосредствените ефекти трябва да се търсят в следните области: 

увеличени разходи за транспорт 
загуба на приходи от туризъм 
загуба на пазари 
намалени чуждестранни инвестиции 
допълнителни разходи по приемане на бежанци. 

От така споменатите непосредствени ефекти най-лесни за изчисляване са разходите по бежанците. В известна степен могат да бъдат определени и увеличените разходи в транспорта. Загубите в туризма е трудно да бъдат калкулирани. Конкретни числа не могат да се кажат и за загубата на пазари. Проблемът за чуждестранните инвестиции трябва да се разглежда отделно. 
Съгласно ратифицираните от България конвенции страната е задължена да приеме 5 хил. бежанци. Общите разходи бяха коректно изчислени от вестник "Кеш". Те възлизат на около 582 хил. долара на месец, което е 0.1% от номиналния БВП за 1999 г. Въпреки това рискът от приемането на такъв брой бежанци е твърде малък. 
Българските фирми от дълго време са активни на международния пазар за транспортни превози. 
Благодарение на това, че тези фирми се конкурираха на международния пазар, преди 1989 г. те оперираха по-ефективно в сравнение с фирмите от другите отрасли. Затова транспортните фирми бързо и без особени загуби се адаптираха към пазарните шокове от 90-те години. Сега обаче обстановката е различна - налице е физическо затваряне на Югославия (по време на ембаргото на ООН камионите преминаваха през западния съсед на България, като по този начин съкращаваха време и спестяваха такси). 
Логично е да се приеме, че неофициалните транспортни разходи (времето за преминаване на границата и таксите, плащани извън официално обявените) ще бъдат същите, както по време на ембаргото. Увеличението на разходите, които могат да се предвидят по официален път, ще е с около 50%. В момента загубите на всички превозвачи се определят на 1.5-2 млн. долара на ден. С времето реалните загуби на превозвачите по суша ще се намалят поради политическия натиск за намаляване на неофициалните плащания и други институционални облекчения. Цената на спедицията на един тон товар по жп през Румъния е 3-4 долара. Времето за превозване през Румъния се увеличава с четири дни. В дългосрочен аспект преграда за транспорта ни ще представлява евентуалното разрушаване на магистралния мост по международния път Е-75 над Дунав при Нови сад. 
Загубите на пазари ще са съсредоточени най-вече сред страните от ЕС и ЦЕФТА. Съществува възможност за компенсация на загубите чрез възстановяване на позициите ни в Русия и страните от бившия СССР. Тази преориентация ще спести непосредствени търговски загуби, но вероятно ще има негативни институционални последици на ниво фирмена стратегия. Проблемите са свързани с намаляване на конкурентоспособността в един по-късен етап. 
Загубите за туризма не могат да се определят отчасти поради липсата на информация за този сектор. Фамилните хотели са точно тези, които приемат туристи от Югославия и Македония както през лятото, така и през зимата. Туристите от тези страни са не повече от 8-10% от всички туристи. Конкурентоспособността на туризма на България донякъде зависи от факта, че цените са сравними с тези в Гърция, но по качество нашите услуги отстъпват на гръцките. 
Вътрешните бариери 

Подобно на случая с туризма, и за останалите отрасли важи правилото, че съществуват вътрешни институционални пречки за развитието им. 
Железопътният транспорт се оскъпява, но проблемът се състои и в това, че е трудно да се намерят трасета, алтернативни на румънското. Друг пример: пристанищата Варна и Бургас прилагат такси, сравними с тези на пристанището в Солун на Егейско море, но в същото време те са три пъти по-високи от таксите на румънското пристанище Констанца. 
Едно изследване на ИПИ и Американския университет, проведено през 1995-1996 г., посочи транспортните разходи, които е възможно, но не са били намалени от българските сухопътни превозвачи, пристанища и БДЖ. Движението във водите на Черно море излиза много по-скъпо, отколкото в Западна Европа. Разликата е учудващо голяма - 2.56 долара на километър плаване в Черно море срещу само 0.36 долара в Средиземно море. Значителната разлика може би се дължи на операционната неефективност. Друго възможно обяснение на голямата разлика е в ограниченията на капацитета, което може да е резултат от неефективното управление. Цената за плаване в Черно море е сравнима с превозването по суша. 
Конкурентоспособността на българските продукти е затруднена и от вътрешни за страната бариери. Според изследване на МВФ частните фирми имат 30 на сто по-висока производителност от държавните предприятия. Държавните монополи в електроенергията и газта са ефективни кредитори на държавния сектор: ефективната им (квазифискална) субсидия и забавени плащания към кредитори за 1998 г. възлизат на повече от 900 млн. германски марки. С други думи това е една четвърт от загубите по най-лошия сценарий. Числото е по-високо или най-малкото равно на най-песимистичния сценарий за дефицит по текущата сметка за 1999 г. (по-долу е дадено влиянието върху макроикономическата рамка). 

Загуби от намаляване на чуждестранните инвестиции 

Краткосрочните загуби от войната в областта на чуждестранните инвестиции ще зависят в голяма степен от размера и атрактивността на предлаганите приватизационни сделки, перспективите за инвестиции на зелено и от обхвата на пазарите, до които българските продукти ще имат достъп. 
Очакваните преки чуждестранни инвестиции кеш за 1999 г. са 420 млн. германски марки и 580 млн. марки приходи от джойнт венчъри, реинвестиции и инвестиции на зелено. И двете числа са твърде скромни. Кешовият компонент вероятно ще бъде преизпълнен предвид само на продажбата на БТК. Петдесат процента от втория компонент представляват инвестициите в енергетиката, където бяха договорени износ на електричество за Турция. Основата за този износ е джойнт венчъра между НЕК и "Ентерджи груп" (Entergy Group). 
В българската икономика все още има т.нар. дойни крави - НЕК, Булгаргаз, пътищата, дружествата за комунални услуги. Законодателството относно концесиите пречи както на инвестициите на зелено, така и на приватизацията. Пенсионните и здравните услуги са твърде слабо реформирани. В момента върви приватизацията в банковия сектор. 
За приватизацията в повечето от секторите на икономиката войната в Югославия ще означава по-ниска цена и намалени инвестиции на зелено не само през 1999 г., но и през следващите години. 

Отражение върху макрорамката 

Анализ на Саломон Смит Бърни (Salomon Smith Barney) върху влиянието от въвеждането на еврото върху икономиките на страните от Централна и Източна Европа прогнозира, че динамиката в курса долар/евро ще има огромно влияние върху конкурентоспособността на българския износ. 
Данните показват, че съществува директна връзка между износа и валутния курс през последните осемнадесет месеца. Причините могат да бъдат намерени в институционалните въздействия, които вече бяха споменати. 
Този факт е от значение поради две причини. Първо, това прави много трудно да се докаже до каква степен външни фактори и войната са причината за проблеми в платежния баланс на страната. Влиянието на вътрешните фактори също е трудно да се измери. Второ, центърът на дискусията с външните кредитори се измества от икономическата политика към краткосрочните ефекти върху платежния баланс, свързани със структурните реформи. 
Рискът за дефицит по текущата сметка може да бъде измерен. Той е равен на риска в българския износ, т.е. 60%. В абсолютни суми това означава вместо сега очаквания дефицит от 380 млн. долара да се стигне нивото от 550-560 млн. Това означава, че върху платежния баланс на страната ще бъде упражнен натиск. 
Войната може да не доведе до свиване на очаквания БВП за 1999 г. Шейсет и пет на сто от очаквания номинален растеж ще се дължи на правителствената инвестиционна програма (инвестиции най-вече в инфраструктурата). Рискът тук се съдържа в сложната конструкция на програмата: в нея се предвижда държавните инвестиции да бъдат съчетани с частните, докато кабинетът има слаба възможност да участва в кофинансиране и да предоставя услуги. Въпреки това растежът от 3.7 на сто в БВП трябва да бъде коригиран на 1.5 - 2%. 

Налагащите се изводи 

Като се връщаме на въпроса за продължителността на войната и като се вземат предвид институционалните фактори, чистите краткосрочни ефекти на войната в Югославия се очаква да са както са посочени в таблицата. 
Тези определения трябва да бъдат вземани под условие поради няколко фактора: вътрешните бариери и институционалната политика оставят място за корекции, но трудно могат да компенсират загубите; липсата на активни действия на правителството поради задаващите се избори през 1999 г. и 2001 г.; изкушението да се използва оправданието "международен заговор". Тези фактори е трудно да бъдат изчислени. В случай на чудо - кратка война, основен фактор за икономическото развитие на страната остава политиката на правителството. 




