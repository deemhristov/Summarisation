%Пари, 2002, бр. 83%
ГОСПОДИН ДЕНЕВ, КАКВО Е ОБЯСНЕНИЕТО ВИ ЗА ВПЕЧАТЛЯВАЩОТО ПАЗАРНО ПРИСЪСТВИЕ НА АРГЕНТ? 
- Фирмата е създадена през есента на 1994 г. и стартира официално на пазара своята дейност през 1995 г. Преди това работех във в. Стандарт като директор на рекламата и познавах най-вече пазара на пресата. Затова през годините Аргент се профилира като медиаагенция за преса. Постепенно по-сериозните ни клиенти, които не държат само и единствено на високите отстъпки, но и на доброто обслужване и гарантиране на професионалното провеждане на рекламните кампании, започнаха да пазаруват от нас за реклама и в радио, и в телевизия. Така с течение на времето започнахме да отваряме по-голям сегмент в нашата работа. Обичам да казвам - независимо дали на клиент, контрагент или конкурент - това можем да направим, а това не. Все още например не се занимаваме с външна реклама, където през последните години се насочват доста големи суми от рекламните бюджети. Не се занимаваме и с Интернет реклама, която в бъдеще ще става много популярна. А що се отнася до пазарните позиции, които имаме, трудно е да се говори в проценти. Определено обаче държим около 15-20% от пазара по отношение на реклама в пресата. Това съвсем не е малко като постижение за фирмата, но не е и много. 
Не мога обаче да работя спокойно, тъй като ситуацията на пазара непрекъснато се мени. Да кажем, една медиа променя условията, които предлага, или увеличава рейтинга си за сметка на друга, а това променя картината на пазара. От друга страна, понякога и самите медии взаимно подбиват цените си. Големият проблем е, че някои от агенциите с по-силни позиции на пазара се опитват да те конкурират нелоялно и да продават на нетната си цена, да играят на нула. Това за мен е непрофесионално и говори за липса на икономическо мислене. Някои правят това от страх, опасявайки се да не се стигне до неизпълнение на договорите им с медиите, а други го правят само за това да ти вземат клиента. И в двата случая обаче подобно поведение е глупаво. Ако даваш нетната си цена на клиента, това означава, че работиш не само на нула, а на минус. Печелейки някакъв договор на твоята нетна цена и изпълнявайки го, ти имаш и съответни разходи, така че продавайки на нула, де факто си на минус. 
РАБОТИЛИ СТЕ ЗА В. СТАНДАРТ. КОГАТО ЧОВЕК ВЕДНЪЖ Е БИЛ В МЕДИА И Е НАЯСНО С НЕЙНИЯ МЕХАНИЗЪМ, ПО-ЛЕСНО ЛИ Е ДА СЕ ВЪЗПОЛЗВА ОТ НЕГО ОТ ПОЗИЦИЯТА НА ЧОВЕК НА БИЗНЕСА? 
- Вероятно това помага, защото още преди да се занимавам с реклама, съм работил и като журналист - във вестниците Народна младеж, Диалог, в първия екип на 24 часа, Стандарт и едва след това станах директор на рекламата. При всички случаи помага, но от друга страна, ситуацията в изданията - и в ежедневните, и в седмичните, и в списанията, много се промени от времето, когато аз работех в тази област. Но преди всичко се промени рекламният пазар. Когато работех във в. Стандарт, тогава той "прохождаше", но от позицията на директор на рекламата имах възможност да сключвам директни договори с големи клиенти като Кока-Кола, IBM и др., нещо, което е невъзможно в момента, защото всички големи рекламодатели вече са представени по международна линия или на местно ниво от някоя рекламна агенция, която ги обслужва. Дори най-големите клиенти понякога се обслужват от няколко агенции - една се занимава с медиапланирането, друга - с PR, трета - с медиазакупуването, криейтива и т. н. Днес нещата са несравними, но всяко нещо с времето си. 
ПРЕДИ ВРЕМЕ НАПРАВИХТЕ ПРОГНОЗА, ЧЕ ДОРИ И ДА ИМА СЪТРЕСЕНИЯ НА ПАЗАРА, В ИКОНОМИКАТА НА СТРАНАТА И Т. Н., БРОЯТ НА ФИРМИТЕ, КОИТО ОТДЕЛЯТ СРЕДСТВА ЗА РЕКЛАМА, НЯМА ДА НАМАЛЕЕ, КАКТО И САМИТЕ ФИНАНСОВИ СРЕДСТВА КАТО ЦЯЛО. НА КАКВО СЕ ОСНОВАВАШЕ ТАЗИ ПРОГНОЗА? 
- Преди всичко се основаваше на това, че съм оптимист -позитивно съм настроен към света. Това обаче не означава, че нещата не се променят доста бързо. Като светъл лъч на фона на всичко, което става в страната ни, е фактът, че много по-голям процент от български фирми рекламодатели започнаха да правят добри рекламни кампании, които се измислят и професионално се провеждат от сериозни рекламни агенции. Това беше нещо, което преди години не съществуваше. Част от българските клиенти разбраха, че рекламирайки, те всъщност присъстват на пазара и рекламата за тях престава да бъде харчене на пари, а е инвестиция, елемент от цялостното развитие на фирмата. А що се отнася до пазара - като обеми, сравнявайки данните, които имаме към днешна дата, с тези отпреди година, мога да кажа, че той се е свил. Това е така не защото по-малък или по-голям брой фирми отделят средства за реклама, а защото драстично намалява потребителското търсене. Рекламата е пряко свързана с всекидневните действия на обществото. Така че не може един бранш или бизнес да просперира на фона на това, че всички останали се сгромолясват. Това няма как да се случи. Ако, да кажем, произвеждаш дори само едно копче, което обаче няма кой да го купи и няма платежоспособност, тогава то ще остане завинаги твое и няма да имаш нужда изобщо да го рекламираш. На фона на това, което се пише по вестниците и се говори по електронните медии, мога да кажа, че нещата като цяло в страната са доста зле. Никой обаче не би ни приел в Европа, ако не сме достойни за това. Ако не предоставим някаква своя уникалност, за да стане така, че не ние да сме зависими от влизане в Европа, а тя да има нужда да се присъединим към нея. А в момента се повтаря процесът на някакви нови догми и идеологии, които се поставят като светло бъдеще - това в момента е евроинтеграцията и приемането ни в НАТО. Нещо, което много напомня за времето, когато трябваше да влезем в развитото социалистическо общество и всички блага щяха да дойдат към нас. Приемането ни в НАТО по принцип не е пряко свързано с присъединяването ни към ЕС. И двете неща по никакъв начин няма до доведат до това благата да дойдат към нас като пълноводна река, без ние сами да създадем условия за този процес. Без да развиваме производство и собствена физиономия пред света. 
КАК СИ ОБЯСНЯВАТЕ ФАКТА, ЧЕ МНОГО БЪЛГАРСКИ ФИРМИ ИМАТ СЪВСЕМ ОГРАНИЧЕНИ СРЕДСТВА ЗА ДИРЕКТНА РЕКЛАМА, А СЪЩЕВРЕМЕННО СЪЗДАВАТ СПЕЦИАЛНИ PR ОТДЕЛИ? 
- На създаването на такива отдели понякога се гледа като на начин да се заобиколи инвестирането в реална реклама и ако може по някакъв начин чрез приятели и познати или чрез някаква PR акция фирмата да се спомене и да се покаже пред обществото на някаква по-ниска цена. Това невинаги е най-доброто. За съжаление българският рекламодател все още поставя на преден план какви отстъпки ще получи. За него най-важен е проблемът с цената. Той не търси качествено, професионално обслужване и ориентиране на своята рекламна стратегия и кампания, а най-вече гони ефекта от нея. Невинаги когато една рекламна кампания излиза по-евтино, означава, че ще бъде по-ефективна. Това е процес, в който вече има определени сигнали, че сериозни български фирми, които отделят средства за реклама, започват да разбират, че не може всичко в тази област да се прави на приятелска основа. За всяко нещо има екипи от специалисти, които трябва да го направят. Българският клиент ще има сериозни рекламни постижения, когато престане да разглежда представителя на рекламата - бил той от рекламна или медиаагенция, като комисионер, който ще реализира приходи на негов гръб. А когато започне да гледа на него като на партньор и консултант, който може да преориентира дейността на фирмата, както и пазарното й поведение така, че да успее да продава повече. 
ПО КАКЪВ НАЧИН ЕВЕНТУАЛНИТЕ ФАЛИТИ НА МЕДИИ И ПОЯВАТА НА НОВИ ИЗДАНИЯ РЕФЛЕКТИРАТ ВЪРХУ РЕКЛАМНИЯ ПАЗАР? 
- В момента няма сериозни индикации, че някоя медиа е на границата на фалита. Това обаче доста ме учудва, защото според мен в България се харчат страшно много пари за нерентабилни медии. Когато една медиа - независимо каква аудитория има и какъв е нейният рейтинг, някой има възможност да я поддържа, тогава тя има право на живот, независимо дали е печеливша, или не. Процесът на окрупняване започна най-вече в областта на електронните медии и преди всичко по отношение на радиата. Това, от една страна, е добре, защото ще запази някои от "по-слабите" радиа, като ги интегрира в някакви вериги. От друга страна, ще даде вариант на алтернатива за ползване на тези новопоявили се вериги като някаква нова псевдонационална мрежа, каквито примери съществуват. Но дали това ще повлияе на рекламния пазар, не бих могъл да кажа, защото той е константна величина. Дали ще отидат хикс пари в три радиостанции или в една нова, обединила трите, тези пари няма да се увеличат. Тук е подходящ примерът за бутилката с минерална вода от 1.5 л. В нея не може да налееш 2 л, защото няма как да се съберат и няма откъде да дойдат. Големият проблем е, че не се появяват нови рекламодатели на този пазар. Това, което като феномен се случи през миналата година със старта на втори GSM оператор, не става всяка година. То изкуствено повиши рекламния пазар тогава, защото и вече действащият първи мобилен оператор беше принуден да увеличи рекламата си адекватно на инвазията, която направи вторият. През тази година всичко е доста по-спокойно, затова не предвиждам да има индикации, че се очаква някакво сериозно увеличение. Напротив. За мен ще бъде частичен успех, ако показателите на рекламния пазар се задържат такива, каквито са през миналата година. За ръст по принцип мисля, че не може да се говори. На фона на свиващ се пазар като цяло трудно бихме могли да очакваме ръст на рекламния. 
С ОКРУПНЯВАНЕТО НА ЕЛЕКТРОННИТЕ МЕДИИ НЯМА ЛИ ДА ИЗЛЯЗАТ ОТ ПАЗАРА ОНЕЗИ ИГРАЧИ, КОИТО ПРОДАВАТ РЕКЛАМНО ВРЕМЕ ЗА ЖЪЛТИ СТОТИНКИ? 
- Когато една медиа е частна, каквито са 99% от медиите в България, почти няма сила, която да й противодейства да прави дъмпинг на цените. Това много пъти съм го казвал. Поставил съм този въпрос и пред Асоциацията на рекламните агенции, разговарял съм и с представители на Комисията за защита на конкуренцията. Ако някой продава за жълти стотинки рекламното си време и тези приходи не му гарантират някакво нормално съществуване, той би трябвало да спре. Това като че ли в последните няколко години се наблюдава като процес, но въпросните медии не спират. Проблемът е в това, че все по-агресивни ще стават и малките, и големите медии в търсенето на свиващите се рекламни бюджети и част от тях ще са склонни да дават дъмпингови цени, за да се опитат да ги усвоят. Тези дни разбрах, че един наш клиент, който е директен клиент, е получил от bTV - медиата, акумулирала най-много средства през миналата година, отстъпки за реклама от 50 хил. лв. Те са адекватни на сума от 5 млн. лв. Така че става въпрос за агресивно поведение, чрез което и останалите рекламодатели да бъдат привлечени. 
КАК СИ ОБЯСНЯВАТЕ ФАКТА, ЧЕ BTV ПРИВЛЕЧЕ ПРЕЗ ИЗМИНАЛАТА ГОДИНА МНОГО СЕРИОЗНИ РЕКЛАМНИ БЮДЖЕТИ ЗА РАЗЛИКА ОТ БНТ? 
- Случи се през миналата година и по обективни, и по субективни причини. Това беше първата година на bTV на пазара като изцяло нова медиа. Същевременно БНТ стоеше в едно безвъздушно пространство - нямаше конкурент, но не правеше нищо и да се реорганизира. Бумът на bTV по някакъв начин беше повлиян от съществуващия тогава хаос в БНТ и от нежеланието да се развиват нещата. Когато официално беше избрано новото ръководство на БНТ, се разбра, че ще има сериозни промени. Обемите, които ще се реализират през тази година в bTV, далеч няма да са такива, каквито бяха през 2001 г., защото доста по-атрактивна като медиа ще стане и БНТ. Вече е налице тенденцията за по-слаби постъпления в bTV от началото на 2002 г. Това обаче е вследствие и на редуцираните рекламни бюджети на сериозни стратегически клиенти. Същевременно доста от големите рекламни кампании се изместиха във времето - неща, за които се очакваше да стартират през март, започнаха месец по-късно. 
ПРИ НАЛИЧИЕТО НА РЕДУЦИРАНЕ НА РЕКЛАМНИЯ ПАЗАР ЩЕ ИМА ЛИ БЪДЕЩЕ И ФИНАНСОВО ЩЕ БЪДЕ ЛИ ОПРАВДАНО СЪЩЕСТВУВАНЕТО НА ТРЕТА НАЦИОНАЛНА ТЕЛЕВИЗИЯ? 
- Като цяло не. Но всяка нова частна телевизия би имала бъдеще, ако на фона на нейното развитие има развитие и цялостният пазар в България. Ако тв пазарът в нашата страна в момента е 50 млн. USD, той трудно би стигнал, за да покрие и да рентира появата и развитието на трета национална телевизия. Ако в нашата страна всичко тръгне към подобрение и на пазара навлязат много нови фирми със съответните инвестиции и рекламният пазар стане 100 млн. USD, което е свръхоптимистично, тогава би могло да се говори за подобно нещо. 
ЗАПОЧНАЛИ СТЕ КАТО ЖУРНАЛИСТ, НО ДНЕС СТЕ НАЧЕЛО НА ЕДИН ОТ НАЙ-СИЛНИТЕ МЕДИАШОПОВЕ В СТРАНАТА. МОЖЕ ЛИ ДА СЕ КАЖЕ, ЧЕ СТЕ ИЗПЪЛНИЛИ ДУМИТЕ НА ЧЪРЧИЛ "С ЖУРНАЛИСТИКАТА МОЖЕ ДА СЕ ПОСТИГНЕ МНОГО, СТИГА ДА СЕ СПРЕ НАВРЕМЕ"? 
- Да. Не знаех тази фраза, но много ми харесва. Много е важно да уцелиш момента, в който да спреш с дадено нещо. Шегувам се с приятели, когато ме питат дали не ми се пише, че от години пиша, но вече фактури. Като дете обаче, когато ме питаха какъв искаш да станеш, винаги отговарях - писател. Така че периодът ми на журналист е стъпка в тази посока. Един ден сигурно ще напиша и книга. 
КАК БИХТЕ Я ОЗАГЛАВИЛИ? 
- Честно казано, не съм мислил... 


