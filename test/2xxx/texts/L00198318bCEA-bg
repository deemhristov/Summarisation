%Рег, 2006, кн. 5%
Регал, Брой: 5 - 2006 
Kaufland не продава на дъмпингови цени. Ценовата политика на фирмата е да продава на ниски цени, твърди генералният мениджър на "Кауфланд България" Димитър Спасов

"Кауфланд" регистрира дружество в България още през 2003 г. През март беше открит първият магаизн на "Кауфланд" в Пловдив. През юли трябва да заработи и вторият обект - в столичния квартал "Младост". Плановете са до края на годината да бъдат отворени още магазините в Хасково, във Варна, в Сливен, в Ямбол и в Русе. След това ще последват и магазини в Добрич, Перник и др. Очаква се през 2007 г. да бъдат инвестирани общо 300 млн. евро в мрежа от 40 хипермаркета в България.

Известно е, че Kaufland ("Кауфланд") провежда политика на най-ниски цени. Как ги постигате?

- Kaufland е едроплощен, дискаунтно ориентиран хипермаркет и като такъв политиката му е да продава на ниски цени. Освен това реализираме големи количества, което допълнително позволява да работим с ниски цени.

Затова ли решихте да навлезете ударно с шест магазина за една година?

- Това допринася за договаряне на по-добри цени.

Каква е политиката ви по отношение на собствените марки?

- Kaufland продава продукти, специално произведени за Kaufland, които се отличават с изключително добро съотношение цена/качество. Някои от собствените марки се внасят от чужбина, други се произвеждат в България. Интересно е да се знае от производителите, че Kaufland International провежда периодично конкурси за производство на продукти собствена марка. Нашите асортимент мениджъри изпращат информация за конкурсите на производителите. "Kaufland България" акцентира на българските производители и по този начин подпомага производството в България.

Какъв тип хора пазаруват в магазини като "Кауфланд"?

- Клиентите на Kaufland са хора, на които цената не е безразлична. Същевременно очакват богат избор, качество, на което могат да се доверят, и много добро обслужване. В Kaufland пазаруват и заможни хора, привлечени от споменатите преимущества. Паркингите на Kaufland са по-големи от тези, предвидени по официалния стандарт. Това създава допълнително удобство. Филиалите на Kaufland са лесно достъпни и с градския транспорт. Kaufland е и квартален магазин - за хора, които купуват мляко и хляб, и магазин за клиенти, които пазаруват веднъж седмично.

Кого определяте като ваш основен конкурент?

- Конкуренти са всички, които продават стоките, които и ние продаваме. Нямаме основен и второстепенен. Отнасяме се с уважение към всички.

Кое определяте като най-сериозен проблем пред работата ви в България?

- Сивата икономика, некоректните търговски субекти - които плащат редуцирано или изобщо не плащат законното ДДС, както и такива, които осигуряват служителите си на минимална или непълна работна заплата и по този начин подхранват сивата икономика.

Бихте ли коментирали писмото на българските търговски вериги към доставчиците и индиректните упреци, отправени към вас, за дъмпинг?

- Не съм виждал това писмо, под-писано от някои български вериги. Но доколкото съм информиран за съдържанието му, мога да кажа, че "Kaufland България" не продава на дъмпингови цени.

Споменахте, че другите вериги работят с твърде високи надценки. Какво означава ниска надценка според вас?

- Споменавал съм, че ние не работим с високи надценки, както и че може би някои вериги работят с твърде високи надценки. Всяка верига сама определя своята търговска политика.

Има ли доставчици, които се повлияха от ултиматума в писмото?

- Нямаме информация за нещо такова. Мога само да спомена, че ултимативната политика не води до успех. Тя може да има за кратък период успех, но, дългосрочнопогледнато, е обречена на провал. В едни партньорски взаимоотношения двете страни трябва да бъдат доволни. Във връзка с това искам да отбележа, че Kaufland е изключително коректен платец и много добър партньор за доставчиците, с много голям потенциал за взаимно сътрудничество.



Какви ще са отношенията между "Кауфланд" и Lidl ("Лидл"), когато (ако) те навлязат в страната?

- Kaufland и Lidl са независими една от друга търговски фирми.

Какво означава навлизането на дискаунтърите в българската търговия?

- Българският потребител се нуждае от такъв тип магазини. Те печелят все по-голяма популярност в цяла Европа. Има пазар за този тип търговски обекти в България и затова те навлизат.

Как се очаква да повлияе навлизането на дискаунтъри върху различните играчи в българската търговия?

- Българските търговски вериги ще продължават да се развиват в зависимост от акцентите, които поставят във фирмената си политика. За българските производители и за вносителите има потенциал за значително увеличаване на оборотите и печалбите. Кварталните магазини ще се специализират в определени сфери и ще продължат да се развиват. В тази връзка искам да отбележа, че в една Европа без граници, в която България ще бъде пълноправен член, понятията местни и чужди вериги все повече ще се размиват.

А на търговията като цяло?

- Навлизането на дискаунтърите ще даде положителен импулс на търговията и ще редуцира частта на сивата икономика.

Когато се обърнете и установите, че сте заобиколени с дискаунтъри, основният въпрос за вас е "как да накарате хората да продължат да посещават точно вашия магазин". Браво! Задаването на този въпрос е първата важна стъпка към успеха, защото само вие можете да спасите бизнеса си от инвазията на дискаунтърите. Хогсет Фриберг от колежа Pueblo Community разкрива осем успешни стратегии за оцеляване на малките ритейъри:

1. Съсредоточете се върху обслужването на клиента

Хората купуват там, където получават добавена стойност. Стойността невинаги означава "най-ниска цена". Много хора са готови да платят за ефективно и удобно пазаруване, съпроводено с много внимание към тях. Какво може да им предложите? Добри примери са безплатно опаковане на подаръци и изпращане по пощата, съдействие при избора на специфични продукти или дори топла напитка.

2. Погрижете се за персонала

Наемете най-добрите и приветливи служители и ги обучете да бъдат винаги вежливи, информирани и да вдъхват надежда у клиентите. Важно е дори да могат да се извиняват при допусната грешка. Дайте им права да решават проблеми. Помнете, че е шест пъти по-скъпо да се спечели нов клиент, отколкото да се запази съществуващ.

3. Помислете за първото впечатление

Погледнете на магазина си през нови очи. Разберете какво вижда, чува и усеща клиентът във вашия магазин. Чисти ли са продуктите, достъпни ли са. Когато пазаруват, хората търсят и приятно естетическо изживяване. Пуснете приятна музика в магазина, сменяйте често витрините, местете продуктите, така че да изглежда, че имате нова стока.

4. Разучете вашата целева група клиенти

Проучете кои са, какво искат, кога обичат да пазаруват, откъде другаде купуват стоки и услуги и защо?

5. Анализирайте конкуренцията

Потърсете нейните силни и слаби страни и най-вече съсредоточете вниманието към съседния дискаунтър. Посетете конкуренцията и вижте какви марки има там.

6. Позиционирайте бизнеса по уникален начин

Уверете се, че вашият магазин е различен и запомнящ се. Изберете ниша, която съответства на потребностите на вашите клиенти и най-вече открийте онези продуктови линии, които не се предлагат наоколо. Например един магазин за железария е успял да спечели от отварянето на голям магазин в околностите, когато установил, че в супермаркета не се предлагат достатъчно дървени изделия. Той е запълнил тази пазарна ниша, като се е освободил от останалите продукти и е акцентирал върху дървения материал. Собствениците на магазина твърдят, че след преориентацията печелят повече, отколкото преди идването на супермаркета в техния град.

7. Намалете разходите

Подобрете контрола върху разходите и намалете излишните. Ако може - още преди дискаунтърите да са ви наобиколили.

8. Бъдете готови за промени

В крайна сметка продава се онова, което е ново. Още Чарлз Дарвин е установил, че оцеляват не най-силните видове или най-интелигентните, а най-способните да се променят.

Дискаунтърите фокусираха България. В страната стъпи Kaufland - класическа верига от този тип (софт вариант). Планове за българския пазар обявиха германските дискаунтъри Penny Market и Plus. В тази група доскоро беше и Lidl, но последните информации са, че са се разколебали. Всичко това се случва на етап, в който търговски вериги за продажба на дребно вече имат развити мрежи в България. А магазините за евтини стоки натрупаха 4-5-годишен опит в Централна Европа. В България се слага началото на нова тенденция, която може да бъде наречена втора вълна в конкуренцията между веригите в страната и се отваря пазарна ниша, която досега не съществуваше - тази на дискаунт магазините.

"Кауфланд" (Kaufland) регистрира представителство в България през 2003 г., но откри първия си обект едва преди няколко месеца - в Пловдив. До края на 2006 г. веригата планира да открие още поне пет обекта в големите градове. Дебютът в София е планиран за юли. Следват Хасково, Варна, Сливен, Ямбол, и Русе.

"Кауфланд" притежава около 500 филиала в Германия. Първите си обекти в Чехия открива през 1998 г., в Словакия - през 2000 г., в Хърватия и Полша - през 2001 г. За 2005 г. оборотът на "Кауфланд" и "Лидл" (Lidl), която също е собственост на "Шварц" (Schwarz Unternehmensgruppe), е достигнал 40 млрд. евро. Това представлява ръст от 12% спрямо предходната година.

Доскоро от "Лидл" (Lidl) твърдяха, че също проучват българския пазар и възможностите за инвестиране тук. Неотдавна обаче специализираната консултантска агенция в търговията на дребно "Планет ритейл" съобщи, че германският дискаунтър е замразил проектите си за България и Румъния. Специално за България като основна причина се посочваха високите цени на земята. От компанията са изчислили, че печалбата няма да може да върне инвестициите за купуването на подходящите терени. Тази новина дойде, въпреки че веригата работи по българския си проект повече от година и вече беше купила парцел в страната.

"Лидл" попада в топ 10 на хранителните магазини в Германия и е на второ място в групата на дискаунт магазините там. Създадена е през 30-те години на миналия век, а в сегашния си модел работи от 70-те години. От началото на 90-те години веригата излиза извън Германия и сега има над 6 хил. филиала в цяла Европа. "Лидл" се определя като една от най-успешните търговски вериги в Европа.

Още миналата година представители на германската компания "Пени маркет" (Penny Market) обявиха плановете си да инвестират в България и през следващите няколко години да отворят между 90 и 100 магазина от дискаунт-веригата в страната. В тях ще бъдат вложени 100 млн. евро и ще бъдат разкрити 1300 работни места. Наскоро от "Пени маркет България" потвърдиха, че в момента търсят терени за своите магазини във всички градове с над 20 хил. жители. Компанията е част от германската "Реве груп" (REWE Group), която е собственик на веригата за супермаркети "Била" (Billa).

Само в Германия "Пени маркет" има 2500 обекта от типа дискаунтър. Веригата има магазини и във Франция, Италия, Чехия, Унгария и др. Магазините предлагат над 1300 различни продукта. Асортиментът им включва стоки за дома и бита и хранителни продукти.

Германската компания "Плюс" (Plus), която е част от групата "Тенгелман" (Tengelmann), обяви в края на март, че има планове за България. "Плюс" има както магазини за мебели и стоки за дома, така и обекти за хранителни стоки. На германска територия веригата се вижда като номер три през тази година и в отговор на основния си конкурент "Tempo" планира експанзия в Европа. "Десетата страна за Plus ще се казва България", съобщи директорът за Европа на веригата Михаел Хюртер.

"Плюс" присъства на пазара в седем страни и има общо над 3800 магазина, които правят оборот от 8.6 млрд. евро годишно. За 2005 г. компанията има ръст на продажбите от 3.2 на сто. Въпреки леката стагнация в Германия през миналата година веригата има продажби от 6.2 млрд. евро в страната и ръст от 3.5 на сто, се казва в официално съобщение на компанията. Само през миналата година "Плюс" е отворила 330 нови обекта в Европа. В момента обектите в чужбина осигуряват 25 на сто от оборота на компанията. Плановете са този дял да се увеличи до 40%. Освен "Плюс" "Тенгелман" управлява общо 7500 магазина с марката КиК, (KiK), "Оби" (OBI), "Кайзерс Тенгелман" (Kaiser’s Tengelmann) и А&П (A&P).

Успехът на магазините с ниски цени притеснява производителите на национални марки и оказва натиск върху местните традиционни ритейлъри да работят по-ефективно.

Дискаунт вериги още няма в България, но вече има напрежение от предстоящото им влизане. Има информации за няколко пристигащи вериги за евтини стоки и един магазин на "Кауфланд" в Пловдив. По всичко изглежда, дошло им е времето.

Като правило дискаунтърите се появяват в дадена страна, когато търговията й достигне зрялост, тоест, когато вече има големи търговски вериги от западен тип с установена политика на цени и промоции. Евтините магазини работят в луфта между крайните продажни цени на супермаркетите и промоционалните им цени (понякога при акция цените падат с над 15%).

Навлизането на дискаунтърите на един пазар като правило
ОПРЕДЕЛЕНИЕ

Дискаунтърите са магазини за продажба на стоки на ниски цени. Постигат ги поне по четири линии - малко служители с ниски заплати, минимални разходи за поддръжка и оборудване, оптимизирани разходи за доставка (купуват наведнъж големи количества или ходят сами да си доставят стоката). Освен това продават ограничен асортимент от евтини стоки и марки, в това число и собствени. Философията на успеха им се корени в ниските и атрактивни цени, които се компенсират от големия оборот.


Изостря конкуренцията 

В повечето случаи успехът на магазините с големи отстъпки притеснява производителите на национални марки и оказва натиск върху местните традиционни ритейлъри да работят по-ефективно, пише в анализ на холандския институт "Еразмус". Ритейлърите от своя страна се опитват да отговорят на предизвикателството, като поставят нови изисквания към доставчиците си. В резултат производителите на национални марки се оплакват, че се влошават търговските им отношения с традиционните клиенти. В същото време се страхуват да не бъдат изолирани от дискаунтърите, под чиито марки биха искали да работят, за да печелят повече.

По сходен модел се развиват и

Реакциите в България 

Засега поводът е първият магазин на дискаунтно ориентирана верига "Кауфланд".

Първо производителите заподозряха дискаунтъра, че продава на цени под себестойност (хляба по 25 ст. и пр.) и така ги убива. Имаше и бегли съмнения, че доставчиците, че са му дали по-големи отстъпки, отколкото на другите партньори, вероятно срещу обещания за големи продажби. По-късно за същото заговориха и девет от т.нар. български вериги супермаркети. В прословутото им писмо към доставчиците те индиректно упрекнаха "новите стопански субекти на пазара" в дъмпинг. Освен това заплашиха доставчиците с развод, ако не поддържат единна ценова политика към всички ритейлъри. Обстановката се сгорещи. Българските вериги се мръщят на производителите, че досега са им продавали на твърде високи цени. Производители критикуват "Кауфланд", че продават на цени под доставните. "Кауфланд" от своя страна изразиха предположение, че българските вериги са работили с твърде високи надценки. И отрекоха да са продавали на цени под доставните, с аргумента, че това противоречи на икономическата логика.

Дали "Кауфланд" прави дъмпинг

може компетентно да каже единствено Комисията за защита на конкуренцията (КЗК). Имаше информации, че един браншов съюз вече я е сезирал. КЗК се произнася едва след задълбочен анализ на пазара. Само за ориентир специалисти по антимонополно право коментираха, че по принцип се приема за нормално нов участник на утвърден пазар да прави промоции. Нарушение би било, ако се окаже че той продължително е подавал на загуба с цел да отстрани конкурент. При супермаркетите обаче продължителността (обикновено около три месеца) е трудно доказуема, защото ценовите промоции са на ротационен принцип - различни стоки и групи в различни периоди.

В България идването на дискаунтърите изглежда като нов етап в експанзията на международните търговски вериги, вече присъстващи в страната. Те намаляват риска за бизнеса си, като освен с основния си формат влизат и чрез вече съществуващата навън по-евтина версия. Очакваните "Пени маркет" например са част от групата RЕWE, към която е и "Била". "Метро" се подготви за новата търговска ера, като започна да развива на франчайзингов принцип веригата си от квартални магазини ARO - по името на собствената си търговска марка за стоки с оптимално качество на най-ниска цена. Твърдеше се, че групата Schwarz ще се представи в България освен с "Кауфланд" и чрез хард дискаунтъра си "Лидъл".

Повечето от т.нар. български търговски вериги нямат толкова широки възможности. В последните години те бяха заети да инвестират в мрежи от еднотипни магазини и някои постигнаха забележително добри резултати. Сега обаче трябва да връщат инвестициите, а търговските им надценки са подложени на натиск. Ако искат да успеят, те трябва здраво да се потрудят, за да станат по-ефективни, интересни, успешни. Предизвикателството пред тях е да намерят своята ниша, своите клиенти, да избистрят идентичността си и да продължат да я утвърждават.

В битката за оцеляване сергиите, битаците, пазарите и малките магазини имат по-различни инструменти - те вероятно ще търсят по-ниски цени чрез компромиси в качеството и като крият данъци. Доколкото в момента през тях минават 60% от търговията в страната (по данни на GfK), в това пазарно поле предстои решаваща схватка между

дискаунтърите и сивата икономика.

На българските производители също не им е лесно. Натискът към тях за по-големи търговски отстъпки се засилва и става разнопосочен точно когато имат разходи за покриването на европейските стандарти. Освен това се очаква някои суровини да поскъпват заради политиката на субсидиране на земеделието в ЕС. Падат и бариерите пред вноса. Даването на различни отстъпки на различните вериги очевидно не е верният ход за производителя, ако държи да продава и при едните, и при другите. От друга страна обаче, на пазар с дискаунтъри се повишават шансовете му да стигне до повече потребители и да продава повече при по-ниски разходи по доставките.

Новият етап на търговията, който се задава, ще убие едни, но други ще излязат от него по-силни и ефективни. Бизнесът с бързооборотни стоки в страната ще се структурира по европейски модел, местните вериги ще избистрят физиономиите си, а търговията ще стане по-дисциплинирана, прозрачна и ефективна.

Безспорният печеливш ще е българският потребител. Конкуренцията между търговските вериги ще задържи цените и инфлацията. Дори това да е за сметка на качеството на пазара, ще продължи да има и по-луксозни стоки за по-заможните. Има някаква вероятност и сивата икономика да бъде притисната, което би осигурило повече приходи за бюджета. Доволно би трябвало да е и правителството.


