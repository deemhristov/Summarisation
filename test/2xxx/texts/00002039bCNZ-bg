Радиоактивността
Радиоактивността предизвиква сериозна тревога у хората. Тя не може да бъде доловена от никакви сетива, ала излагането на нейното въздействие може да предизвика рак, който да се прояви години по-късно, или дефекти в още неродени деца. И въпреки това йонизиращата радиация се използва в служба на човека при производството на електричество, в медицината, научните изследвания, промишлената радиография и др. В настоящата листовка се изясняват йонизиращата радиация, фоновата радиация и рисковете, на които всички ние сме подложени.
Какво представлява радиоактивността?
Материята е съставена от химически елементи, а най-малката част от един елемент, която може да съществува самостоятелно, е атомът. Атомите на някои елементи не са стабилни; те са склонни към спонтанно разпадане. Подобни елементи се наричат радиоактивни. Всеки атомен разпад се съпровожда от излъчването на високоенергийни вълни или частици. Това излъчване се нарича йонизираща радиация. Същевременно с излъчването на радиацията атомите променят естеството си и от първоначалния елемент се получава "дъщерен". Той също може да бъде радиоактивен и да доведе до дъщерен елемент от второ поколение, а процесът да продължи, докато накрая се получи стабилен атом. Този процес е известен като радиоактивно семейство или верига от разпадания. Всеки радиоактивен елемент има своя собствена характерна скорост на разпадане и може да бъде окачествен според периода на полуразпад - времето, за което половината от радиоактивните атоми се разпадат. Периодът на полуразпад варира от части от секундата до хиляди и милиони години. Радиоактивността се измерва по броя на разпаданията за една секунда. Единицата за радиоактивност се нарича бекерел (Bq) и отговаря на едно разпадане за секунда. Общоприетият символ за радиоактивност и йонизираща радиация е оранжевият трилистник.
Основните видове йонизираща радиация са алфа и бета частиците, гама лъчите, рентгеновите лъчи и неутроните. Алфа частиците имат много малка проникваща способност и могат да бъдат спрени от лист хартия. Бета частиците също не притежават добра проникваща способност - обикновено те могат да изминат само няколко милиметра в биологична тъкан. Гама и рентгеновите лъчи и неутроните са силно проникващи и лесно могат да минат през човешкото тяло. 
Какъв е ефектът от йонизиращата радиация върху материята?
Обикновената материя има нулев сумарен електрически заряд, т.е. положителните и отрицателните електрически заряди са балансирани. Взаимодействието на йонизиращата радиация с материята променя естествения баланс на положителните и отрицателните заряди. Електрическият дисбаланс (йонизация), предизвикан от йонизиращата радиация, е вреден за една високоорганизирана структура и в човешките тъкани може да предизвика образуване на злокачествен тумор или да създаде възможност за наследствен дефект у бъдещите поколения. Естествено, трябва да се има предвид, че освен радиацията съществуват много други фактори, на които можем да бъдем подложени и които също могат да причинят рак. 
Какво е радиационна доза?
Броят йонизации, предизвикани в единица обем материя, се нарича радиационна доза и се измерва с единица, наречена сиверт (Sv), както и с нейното подразделение милисиверт (mSv) - една хилядна от един Sv. Сивертът е модерната единица за доза, която вече напълно е изместила по-старата единица, наречена рем. Един Sv е равен на сто рема.
Какви са биологичните ефекти от радиацията?
В човешкото тяло могат да бъдат обособени две основни вида клетки:
а) "полови" клетки, използвани за размножаването на видовете, и
б) "соматични" клетки, от които се изграждат различните органи.
Всички проблеми, породени от вредата, нанесена от радиацията, на една соматична клетка, засягат единствено облъчения индивид.

Увреждането обаче на една полова клетка може да бъде предадено на бъдещите поколения - то е генетично увреждане.
Рискът излагането на йонизираща радиация да причини някакъв проблем е пропорционален на получената доза. При ниските дози, които повечето от хората въобще някога могат да получат, рискът е наистина много малък. Въпреки това няма основателна причина да се смята, че съществува някакво прагово равнище, под което рискът спада до нула. Изчислено е, че ако един милион души получат по един mSv радиация на цялото тяло, дванадесет ще развият рак с фатален край. Ракът няма да се прояви изцяло, докато не измине известен латентен (скрит) период - от няколко да няколко десетки години. Ще бъдат предизвикани и приблизително шест наследствени дефекта у всички бъдещи поколения на милиони облъчени хора. За да може да се прецени какво означава това, ще отбележим, че в една популация от един милион души средно за една година 2000 умират от рак, индуциран от всички възможни причини (с други думи не само от радиация), и има около двеста раждания с наследствени дефекти, дължащи се на мутации по всевъзможни причини.
Международната комисия за радиационна защита (МКРЗ) дава препоръчителни стойности за максималното допустимо облъчване. Последните препоръки на МКРЗ ограничават годишната доза за граждански лица до 1 mSv над естествения фон. Законодателството в повечето страни се основава на указанията на МКРЗ.
Голяма доза радиация (над 1.5 Sv), получена в разстояние на няколко часа, ще доведе до бързи и тежки последици и вероятно до смърт след няколко дни или седмици. Единствената вероятност българи да получат такива големи дози може да бъде в случай на ядрена война или при масирано изхвърляне на радиоактивни вещества поради катастрофа в някоя близка ядрена централа. Доколкото подобни събития излизат извън обсега на настоящата листовка, тук ние ще разгледаме само тези облъчвания, на които човек може да бъде подложен в нормалния живот.
КОЛКО ЙОНИЗИРАЩА РАДИАЦИЯ ПОЛУЧАВАМЕ И ОТКЪДЕ ?
Земята, на която живеем, въздухът, който дишаме, и самите ни тела са естествено радиоактивни. До началото на този век не е съществувал никакъв друг източник на йонизираща радиация освен тези естествени форми. През 1895 г. са открити рентгеновите лъчи, които бързо намират приложение в медицината. Оттогава насам произведените от човека източници на йонизираща радиация намират все нови и нови приложения.
ЕСТЕСТВЕНО ФОНОВА РАДИАЦИЯ
Ние сме подложени на естествено фонова радиация от три различни източника:
а) космическа радиация;
б) земна радиация;
в) вътрешна радиация.
Космическа радиация
Земята е непрекъснато бомбардирана от космоса от сложна смес силно проникващи йонизиращи радиации. Атмосферата има известен защитен ефект и затова получаваната доза се увеличава с височината над морското равнище. Всички ние получаваме от космическата радиация годишно средно по около 0.3 mSv, като няма разумен начин да се защитим от нея.
Земна радиация
Още преди пет милиарда години, когато се е формирала Земята, в нейната структура са били включени някои радиоактивни елементи. Поради техния дълъг период на полуразпад (тоест поради много бавната скорост на разпадане) тези елементи, както и дъщерните им елементи все още са включени в земната кора и излъчват алфа, бета и гама радиация.
Дозата, която получаваме от земната гама радиация от тези източници, се изменя в зависимост от местната геология. Вулканичните скали, например гранитът, са с по-голяма концентрация на радиоактивни елементи от утаечните скали, например варовикът. Средната годишна доза от този източник е около 0.32 mSv.
Вътрешна радиация
Нашите тела поемат радиоактивни елементи от околната среда, като могат да ги задържат дълго време. Растенията и други организми поглъщат различни радиоактивни елементи и ги включват в структурата си. Впоследствие ние ядем растенията или животните, които са ги изяли, и по този начин радиацията влиза в телата ни. Изчислено е, че годишно получаваме средно по 0.34 mSv от различните източници.
Друг източник на вътрешна радиация е газът радон. Той е радиоактивен дъщерен елемент от урановата верига от разпадания. Като газ той може да бъде отделен в атмосферата от скалата или почвата, където се образува непрекъснато. Когато радонът се вдишва и се разпадне в белия дроб, дъщерните частици могат да се отложат там и няколко години да продължат да го облъчват. Поради затруднената вентилация концентратът на радона в жилищата може да бъде 10 - 20 по-голяма от концентрацията във въздуха отвън. Радонът може да проникне в къщата чрез дифузия от почвата под нея или от самите материали, от които е изградено жилището. На някои места концентрацията на радона е по-голяма, отколкото на други, например при къщите, построени от гранит. Натрупването на радон в дома може да се намали, като се вземат мерки за подобряване на вентилацията, например като се отварят прозорците, щом времето разрешава. Средната годишна доза, която човек получава от радона, е приблизително 1 mSv.
Общата годишна доза, която всеки от нас получава от всички, изброени по-горе естествени фонови източници е приблизително два mSv.
Приблизителните последици от тази доза за здравето на хората могат лесно да се пресметнат, като се използва цитираната по-горе оценка за риска.
ИЗКУСТВЕНА РАДИАЦИЯ
Съществуват още редица начини да бъдем облъчени с йонизираща радиация, най-разпространеният от които е чрез употребата чрез йонизиращата радиация в медицината. Другите източници на лъчение са отпадъците от ядрената индустрия, радиоактивните отлагания от ядрените опити и радиацията от най-разнообразните източници, използвани в модерното общество.
Йонизиращата радиация в медицината
В съвременната медицина йонизиращата радиация заема важно място. Най-често тя се използва при диагностициране с рентгенови лъчи. Едва ли има много възрастни хора в България, които да не са били подлагани поне няколко пъти на рентгенова диагностика. Освен това рентгеновите и гама лъчите се използват терапевтично за разрушаване на ракови клетки, различни радиоактивни смес се предписват за вътрешно приемане или за заснемането на вътрешни органи, или по терапевтични съображения.
Употребата на йонизираща радиация в медицината носи същите рискове както навсякъде другаде, обаче нещата винаги се балансират така, че ползата за пациента да надвишава значително поетия риск. Дозите, които се получават при повечето варианти на рентгенова диагностика, са много ниски, например при преглед на гръдния кош пациентът може да получи доза, не по-висока от 0.1 mSv. Рискът за здравето от подобен преглед е по-малък, отколкото е рискът от изпушването на една цигара на ден. 
Облъчване от ядрената индустрия 
По официални данни радиоактивният фон около ядрената електроцентрала в Козлодуй не се различава чувствително от средния за страната. Някои разтворими форми на радиоактивните елементи, най-вече на цезия и стронция, се натрупват в рибата, но според изследванията на чуждестранни учени максималната доза, която може да бъде получена от човек при редовна консумация на големи количества риба е 0.25 mSv, тоест не повече от 2.5% от естествената фонова доза (2mSv). 
Радиоактивни отлагания
Експлозивната мощ на ядрените оръжия се дължи на неконтролирания радиоактивен разпад на плутония и урана. В резултат многобройни радиоактивни дъщерни продукти се изхвърлят високо в атмосферата и се разнасят около планетата. Тези радиоактивни елементи постепенно падат обратно (отлагат се ) на земята, като процесът продължава много години. През петдесетте и шестдесетте години в атмосферата бяха направени много ядрени опити. През 1963 г. беше подписан Договорът за забрана на ядрените опити в атмосферата и повечето от последвалите опити бяха направени под земята. Върхът на радиоактивните отлагания беше през 1963 г. и оттогава равнището на отлаганията спада. Сега то е по-малко от десет процента от върховото. Всички ние получаваме приблизително 0.01 mSv от този източник. 
Други източници
Съвременното общество използва радиоактивни вещества за най-разнообразни цели, а тук могат да бъдат посочени само няколко примера. В много научни изследвания се използват малки количества радиоактивни вещества. Когато с тях се работи по правилата, те не представляват опасност нито за непосредствените изпълнители, нито за обществото като цяло. През последните години значително нарасна безпокойството, породено от възможността видеомониторите да излъчват йонизираща радиация и съответно да представляват опасност за здравето. Проведените в много страни изследвания на тези устройства показаха, че излъчваната йонизираща радиация е незначителна. Разбира се, поради други причини мониторите могат да представляват проблем. При неправилно регулиране първите цветни телевизори, излъчваха малки количества рентгенови лъчи, но при телевизорите, произведени след 1970 г., това е почти изключено.
Доколкото космическата радиация се увеличава с височината над морското равнище, пътуването със самолет води да повишено излагане на въздействието на радиацията. Например един полет от София до Лагос и обратно ще означава доза от 0.05 mSv. Повечето хора толкова малко пътуват със самолет, че получените дози са пренебрежимо малки. Ежеседмичните пътувания до Лагос и обратно вече могат да дадат годишна доза, която е приблизително равна на дозата от останалите естествени източници. 
КАКВО ОЗНАЧАВА "ГОДИШНА КОЛЕКТИВНА ДОЗА" ?
Сумирането на количествата радиация, която получаваме от гореспоменатите различни източници, може да се използва за изчисляване на годишната колективна доза, т.е. средното облъчване, получено от всеки човек от всеки възможен източник, умножено по общия брой на облъчените хора. Това дава възможност да се изчисли какъв е делът на всеки отделен източник в облъчването на цялото население. Ето точните изчисления, направени в Обединеното кралство: естествена фонова радиация - 77-8%, медицинска радиация - 20.9%, радиоактивни отлагания - 0.4%, облъчване в процеса на работа - 0.45%, радиоактивни отпадъци от ядрената промишленост - 0.11%, други източници - 0.34%. Стойностите за България се отличават до известна степен от горните, но разликите не са големи.


