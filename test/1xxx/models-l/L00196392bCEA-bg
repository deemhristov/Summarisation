Най-богатите и най-бедните българи са на мерника на икономическата програма на левицата
Много е трудно да намериш черна котка в тъмна стая , особено ако котката я няма .
БСП обаче декларира , че ще направи точно това в управленската си програма " България в обединена Европа 2005-2009  г. " .
Те вещаят едновременно ниска инфлация и поддържане на дефицита на платежния баланс .
Както и сериозен спад на безработицата , съчетан с бърз ръст на икономиката .
Най-примамливото в червената икономическа перспектива е , че повечето от тези благини ще се изсипят върху хората непосредствено след спечелването на властта .
На макрониво всичко това ще се случи в условията на годишен икономически растеж между 6.5 и 8 % и бюджетен дефицит , който да се вписва в критериите на Маастрихт ( до 3 % ) .
Дали все пак непредубеденият избирател няма да възкликне :
" Твърде хубаво , за да е истина ! "
Икономисти коментират , че платформата за стопанското бъдеще на България , предложена от БСП , не е нищо друго освен знак , че партията явно страда от раздвоение между богатия си елит и бедния ляв електорат .
Съществува възможност и да се премахне данък добавена стойност за хляба , млякото , за част от лекарствата , централното отопление и за научната литература , предизборно загатнаха икономическите консултанти на БСП .
Предлага се и съкращаване на срока за възстановяване на данъка до 30 дни .
Но според разчети на финансисти от намаляването на ДДС само с 2 % хазната ще е на минус с около 400 млн. лева .
Експертите на БСП са на мнение , че има потенциал за намаляване на данъка върху общия доход ( ДОД ) , като облагането може да се прехвърли приоритетно при източника на доходите ( работодателите ) .
Как обаче и тези данъчни стимули ще се отразят на приходната част на бюджета така и не става ясно .
Втората заявка на левицата е за мигновено орязване на поне 150 от многобройните лицензионни , разрешителни и други административни режими .
Корупцията пък щяла да падне драстично , защото до 2009 г. 30 % от услугите на държавната администрация ще се предоставят чрез ИНТЕРНЕТ и всеки гражданин ще има електронен подпис .
Европейски доходи ?
Предизборно БСП се ангажира със значително еднократно повишаване на заплатите в бюджетната сфера от януари 2006 година .
Социалната пенсия и минималната работна заплата пък ще бъдат обвързани с прага на бедността в Европейския съюз , който е 2.15 евро на ден .
Социалистите обещават доходите да се повишават два пъти годишно съобразно ръста на инфлацията и БВП .
Срещу тяхното предложение категорично се изказа шефът на мисията на МВФ за България Ханс Фликеншилд :
" Лесно е за се каже : ние вдигаме заплатите , но въпросът е как ще се финансира това ? " .
Правителствените финансисти от екипа на НДСВ веднага изчислиха , че червените идеи ще отворят дупка в бюджета от около 1 млрд. лева .
И единственият вариант е харчовете да се компенсират с увеличение на данъците .
БСП обаче има намерение да прави точно обратното - да въведе семейно подоходно облагане в чист вид и разкрие 240 хиляди нови работни места до 2009 година .
Излиза , че БСП е тръгнала на лов за избиратели с примамката " бъдещи уволнения " .
А това някак наподобява на популярното :
" Обещай ми светло минало " .
