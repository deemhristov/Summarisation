С един куршум " Александра " отстреля всички зайци
С видеокасетите за един лев разпространителят разчиства пазара , преди да отвори новия си киносалон
Доста хора хронично не си доспиват , откакто в средата на август цената на видеокасетите падна четири-пет пъти до левче дори и за новите филми .
Вълнуващият въпрос сега е докога ще продължи промоцията .
И понеже краят ? не е обявен , тоест може да настъпи във всеки момент , филми се гледат и по нощите .
Интересно е също защо потребителите получиха този подарък ?
Точният отговор , изглежда , е в главата на един човек - президента на " Александра груп холдинг " Стефан Минчев .
Самият г-н Минчев заяви за " Капитал " , че " промоцията " Всичко за 1 лев " е възникнала спонтанно и без предварителна организация по идея на голяма група собственици на видеоклубове в цялата страна , притеснени от ширещата се нелоялна конкуренция на пиратстващи видеотеки и интернет клубове " .
Промоцията е отговор на пиратите на видеопазара които притискат собствениците на видеотеки , обясни президентът на " Александра " в интервю пред в. " Труд " .
Той определя като пирати видеотеките , които " не се съобразяват с пазарните цени " , интернет клубовете , които незаконно предоставят филми , и продавачите на пиратски DVD .
" Що се отнася до т.нар. независими видеотеки , може да се каже , че известните под това наименование клубове са замесени също в пиратска дейност , пише Минчев .
" Атаката е насочена срещу независимите видеотеки
Тя е поредният и най-сериозен удар " , твърди Веселин Станчев , адвокат на сдружението им " Юнит видео " .
Войната между независимите видеотеки и " Александра " има предистория , която започва от ноември 2001 г. Тогава видеоразпространителят коренно и без предизвестие промени системата си на работа с видеотеките .
" Александра " спря да им продава касети и започна да сключва с тях договори за съвместна дейност .
Не е изключено независимите видеотеки наистина да са опрели до пиратския сектор , след като официалният доставчик на най-касовите видеофилми отказа да ги снабдява , ако не приемат условията му .
Покрай промоцията , изглежда ,
Срещат трудности и видеотеките , работещи с " Александра "
Собственик на видеотека в столичния квартал " Лозенец " например твърди , че като цяло губи от промоцията , защото оборотите му не са нараснали четири пъти , колкото е паднала цената на касетите .
Още повече че по фирмена информация дължимото към " Александра " се определя като половината от оборота , но не по-малко от определена твърда сума .
Тоест , макар и оборотите като цяло да намаляват , вземанията на " Александра " до определен размер са гарантирани .
Промоцията например роди нова услуга - доставката на видеокасети по домовете .
Има обаче и слухове , че доста от видеотекарите започват да продават бизнеса си .
И понеже той вече не е толкова печеливш , колкото преди години , се предполага , че най-заинтересуваният да го купи е " Александра " .
Един от съпътстващите въпроси около промоцията на " Александра " е как е възможно касетите , които досега се даваха под наем за 4-5 лева , след месец и половина да струват един и това да не е фатално .
Има версия , че доколкото видео-форматът вече е морално остарял , и видеокасетите като носител рязко са поевтинели и може да се продават на по-ниски цени .
Доколкото този продукт е в последната фаза на жизнения си цикъл , големите компании се опитват да спечелят максимално от него , преди да го изпратят в историята в полза на DVD .
Другото вероятно обяснение е , че цените , на които доскоро се даваха под наем видеокасетите в България , бяха нереалистично високи .
На пръв поглед няма логика в това " Александра " да се нуждае от собствени видеотеки , след като и без това получава гарантирани приходи , без да се главоболи с поддържане на имоти и персонал .
Версията на хора от " Юнит видео " е , че най-вероятно го прави с мисъл за времето , когато мултинационалните компании от филмовия бизнес , чийто дистрибутор е фирмата , ще решат да стъпят самостоятелно на българския пазар .
За подобна стратегия говори и фактът , че " Александра " , която държи правата за киноразпространение в България на " Уорнър " , " Колумбия " и " Фокс " , строи собствен киносалон .
Новият мултиплекс ще е на стойност 14 милиона евро , с 15 кинозали и 3000 места .
Според една от видеотекарските версии друга възможна причина за промоцията е , че " Александра " се нуждае от финансова инжекция , за да завърши киносалона , който трябва да отвори в началото на декември с премиерата на " Хари Потър 2 " .
Около седмица след като започна " Всичко за един лев " , киносалоните също свалиха цената на билетите за дневни прожекции от 4-5 на 3 лева , а на вечерните от 7-8 лева на 5-6 лева .
От една от фирмите , собственици на киносалони , заявиха , че откакто е започнала видеопромоцията , приходите на киносалоните в цялата страна са намалели и при 120 000-150 000 лева на седмица през миналия септември сега са три пъти по-ниски .
Според г-н Минчев " няма спад " в пъти " , а само обичайното лятно спадане на приходи .
Така с промоцията , насочена срещу видеопиратството , " Александра " разчисти пазарния си тил навръх откриването на новия киносалон .
След нея във видеоразпространението няма да има кой да подбива цените .
