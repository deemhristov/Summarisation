Банкеръ " 16 ноември 2002  г. , бр. 46 , стр. 15
" Когато правителствата твърде често се сменят , народите скъпо плащат за тяхното обучение , " разклаща пръст към припряните Пиер Буаст .
На нашия народ обаче му писна от подобни разхищения .
А още по-добрата новина е , че на никого вече не му стиска да се кипри за ново правителство .
Причината е в страха и паниката сред опозицията .
Докато Костов беше вдигнал високо летвата , Симеон така я запокити , че се не видя .
И БСП , и СДС ги мъчи усещането за неяснота и неадекватност към управленския подход на царя .
А старата политическа класа и количествено , и посмъртно няма шанс да се ограмоти за работа с него .
Симеон вече показа една своя трайна черта - първичен индивидуализъм .
Не желае и не обича да делегира права и да пуска информация .
Умее да отвръща на всеки удар , освен на слънчевия .
И в резултат на това наблюдавахме как изхвърчаха от постовете си Стоян Ганев , Любка Качакова , Емил Димитров , Ганчо Карабаджаков и Костадин Паскалев .
На последния му повлия естественият подбор .
Както се казва - реката изхвърля на брега кривото дърво , а правите отнася .
Симеон добре владее и една умела тактика - да изнервя политическия си опонент и да поднася изненади .
Днес никой не е сигурен в уверенията му , че няма да има нито персонални , нито структурни промени в кабинета .
През лятото Софиянски дори връчи писмен вариант за нова кабинетна архитектура на самия премиер .
Премиерът пък отвърна , че идеята е интересна ( не се разбра дали , както винаги , не вложи в тази фраза смисъла " глупава " ) и загадъчно допълни :
" Да видим как това ще оптимизира управлението и как подмяната на един човек в даден момент ще послужи за нещо " .
Обективно погледнато , НАТО , ЕС , сигурността на Балканския регион са достатъчни основания за евентуална промяна в структурата на МС .
Дори можем да кажем , че кабинетът го очаква смяна на пола
Толкова е силен натискът на външните обстоятелства .
От едната страна е глобализацията и съответните наднационални институции и закони .
А на националното правителство му остава само да администрира проблемите от тяхно име .
От друга страна , натискът идва от идеала на ЕС , както го дефинира пред телевизия ВВС българският премиер : " да представлява европейски център на икономическа мощ като противотежест на много мощна източна или американска икономика " .
За финансите глобалните стратези са се изказали отделно .
Идеята е да се поддържа Министерството на финансите , но да се премахне Министерството на икономиката , понеже макроикономическото управление ще бъде с наддържавен субект .
Изменение очаква и Министерството на транспорта .
Единият вариант е , както в стария виц , да се раздели на министерство на пътищата за отиване и министерство на пътищата за връщане .
По-реалистичният вариант е да се нарече Министерство на телекомуникациите , което Алвин Тофлър посочи за " министерството на ХХI век " .
По логиката на глобалните стратези Министерството на отбраната подлежи на сериозна ревизия .
Отскоро появилата се идея за Министерство за маркетинга и рекламата на България звучи доста разточително .
Посочените структурни промени във властта отдавна не са само на хартия .
За Симеон това не е новина , тъй като още през юли Испания сериозно преобрази клетките в своя кабинет , но без персонални промени .
У нас обаче без смяна на министри няма да минем .
Прав е Соломон Паси със забележката , че конете не се сменят по време на състезание .
Какво ли не опитва царят .
Приложи тактиката на неформалните сбирки , осчетоводявани като " семинари " .
Притеснен от дебилността на някои министри , започна да ги привиква ту в Бояна , ту в Боровец , в Хисаря или Кърджали .
Другото обаче - агресивността , некомпетентността и неекипността изобщо не могат да се скрият .
Положението много прилича на онова с Метерних , който се оплакал на император Александър I , че трудно работи с руския външен министър :
" Той не ме разбира ! " , казал австрийският първи министър. - " Защото винаги смята , че имаш скрити мисли " - бил отговорът на Александър .
Колкото до несходствата в парадигмите , вече и на кандидат-студентите в УНСС им е ясно , че на държавата й трябват мениджъри и ученолюбиви политици .
Мениджъри трябва да бъдат и кметовете , а не само готованковци и лапачи , както ги наричат хората .
Има и друг проблем .
Мрънкането или изявеният ропот срещу кабинета идват от всички страни - не само от опозиционните партии , а и от президента , от синдикати , от работодатели , дори от своите в НДСВ .
Оптимистът тук ще каже : държавникът е политик , който стои изправен именно поради еднаквия натиск от всички страни .
Но за реалиста тук има нещо нередно , нещо ненаблюдавано до днес .
Иноваторската политика на кабинета го е дръпнала толкова напред , че за нас става все по-виртуален или неразпознаваем като травестит .
