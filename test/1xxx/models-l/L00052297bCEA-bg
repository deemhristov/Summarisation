<S>
Новият ректор на УНСС доц. Борислав Борисов е роден преди 54 години в София .
Председател е на Националната асоциация по интелектуална собственост и на Съюза за стопанска инициатива на гражданите .
Автор е на над 100 монографии , учебници и статии .
Народен представител от " Коалиция за България " .
Г-н Борисов , вие сте ректор на висше учебно заведение , в което се подготвя част от мозъчния тръст на България - мениджъри , финансисти , бизнесмени .
Много от тях вероятно ще емигрират зад граница в търсене на по-добра реализация .
Не смятате ли , че в крайна сметка УНСС работи на загуба ?
- УНСС наистина е мозъчен тръст .
На общото събрание преди седмица в залата присъстваха поне две правителства .
Става дума за хора , които вече са били начело на държавата .
А що се отнася до изтичането на мозъци , то е закономерен процес .
Преди няколко десетилетия изтичаха мозъци от Западна Европа към Съединените щати , днес изтичат от Източна към Западна Европа .
Това се дължи на разликата в технологичните нива , в заплащането и стандартите .
За съжаление се наблюдава отлив и от научната работа .
Някога беше много престижно да си асистент , за всяко място кандидатстваха най-умните и интелигентни студенти .
Далече ли сме от западния модел на подготовка на топмениджъри , при който компаниите , където те ще работят , заплащат обучението им в елитни учебни заведения ?
- Далече сме по две причини .
Едната е ужасната масовизация на висшите училища в България .
Покрай старите се появиха десетки нови заведения , които предлагат най-разнообразни образователни услуги .
Освен това , ако вземем предвид двете образователни степени - бакалавър и магистър , бизнесът е пряко обвързан с магистърската програма .
Тогава кой е най-подходящият модел за УНСС ?
Според ваше твърдение броят на студентите трябва да се намали от 30 хил. на 25 хиляди , което би означавало таксите за обучение да се приближат до европейските .
- В момента финансовият модел на държавните висши училища не е най-добрият .
Той е прост - държавата поръчва броя на студентите и заплаща субсидия на университета , който трябва да се побере в нейните рамки .
Тези ограничения не позволяват на университетите да направят най-важното - да изкарат своя образователен продукт на пазара .
Къде виждате изхода от това положение ?
- Виждам го в няколко посоки .
Броят на студентите ще намалява по чисто демографски причини .
Най-добри перспективи има развитието на професионалното образование .
Тук трябва да се изясни ролята на колежите - дали те са степен от висшето образование , или са нещо различно от него и дават професионално обучение .
А и част от обучението за бакалавър задължително трябва да стане платено .
В момента държавата по абсурден начин финансира обучението на студенти , които после отиват в частния бизнес .
Но ако бизнесът го заплаща , той ще започне да търси определени университети и учебни програми .
В крайна сметка каквото и да си говорим , става дума за пари .
Какви трябва да бъдат годишните такси за студентите ?
- Държавната субсидия , която се отпуска за един наш студент , е около 1500 лв. годишно .
Заради тези пари сме принудени да въвеждаме дървена ваканция през целия януари , защото трябва да си плащаме парното и да се издържаме .
Финансовата страна неизбежно е свързана с качеството на обучението .
Отговарят ли в това отношение студентите в УНСС на европейските критерии ?
- Лошото е , че поради ниските заплати в университетите не идват най-добре подготвените млади хора .
От една страна , кадровият състав на преподавателите застарява , от друга - не се попълва .
- Означава ли това , че трябва да се увеличи броят на професорите и доцентите ?
- Да .
Поради нормативни неуредици и политически закони , като например закона " Панев " , кариерата на сегашното поколение учени се забави поне с десетина години .
Твърдите , че чрез интелектуалната собственост могат да се правят пари и да се привличат външни инвестиции .
Бихте ли пояснили как ?
- Нека не прозвучи като изсилване , но мисля , че интелектуалната собственост , която се създава в България , е ако не единственият , то основният конвертируем продукт , произвеждан у нас - от музикалните и литературните произведения до невероятните изобретения и компютърните програми .
През миналата година 16.2 % от брутния вътрешен продукт на Англия е дошъл само от интелектуалната собственост в областта на културата - главно музикални произведения и филми .
А хиляди български изобретения в индустрията бяха продадени на безценица в чужбина .
Защо в България не се оценява интелектуалната собственост ?
- Защото така сме възпитавани десетилетия наред .
