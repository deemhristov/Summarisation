%Кап., 1998, бр. 35%
Какво постигна и какво не постигна Петър Стоянов при посещението си в Москва? Безспорно трудно можеше да се случи да си в руската столица в по-фатално време. Светът отдели внимание, но не защото се интересуваше кой знае колко от срещата на президентите, а защото искаше лично да провери състоянието на Елцин по време на разгарящата се икономическа и политическа криза в Русия. Гвоздеят в програмата на Стоянов стана измоленото обещание за намаляване на митническата тежест върху вноса на български стоки в Русия. Въпреки че в началото пак имаше недоразумения - ние отидохме с молба да ни приемат застоялите консерви, президентът на Русия призова за сътрудничество в производството и в... Космоса. Елцин обяви, че с Петър Стоянов са се харесали и се разбират, и заговори за любов и дружба. Черномирдин не каза нищо за харесване и добри чувства, но той пък и не беше особено словоохотлив. Единствената конкретност, излязла от него, е мъглявата надежда за визита на българския премиер. 
Въпреки липсата на сериозни политически и икономически акценти посещението на Петър Стоянов беше оценено като 

Поредния успех 

Причината не е само във високото ниво на срещите. Политическият ни елит е програмиран със стремежа да се хареса на владетеля в Кремъл и когато фактът на харесването е съобщен официално, резултатът е напълно удовлетворителен. 
Стоянов вероятно наистина се хареса на Елцин, а може би и на Черномирдин, но какво от това. Когато българският президент кацна на летище “Внуково”, Москва беше заета с отчаяни опити да спасява рублата. Седмица преди това обезценката на руската валута стана причина за отстраняването на премиера Кириенко и връщането на Виктор Черномирдин. Ход, с който Елцин се опитва да спаси и собствената си власт, макар и с цената на частичното й редуциране. Изходът от битката с Думата обаче никак не е сигурен. От една страна, не е изключено все пак да се постигне още един компромис между Елцин и депутатите. Тогава ще разчитаме на хипотезата, че Елцин ще си спомни за любовта, дружбата и залежалите ни корнишони, че Черномирдин ще се сети за обещанието да предложи на Думата да ни премести в списъка на развиващите се държави с по-ниски мита върху вноса и доброто впечатление ще бъде консумирано. 
Не по-малко вероятна е обаче и възможността за задълбочаване на кризата не само във финансовата, но и в политическата сфера. Тогава може да се окаже, че сме се харесали съвсем не на когото трябва. 
Така или иначе, дори след като минаха всички планирани и допълнително договорени срещи, пак не стана ясно съдържанието на 

Формулата за новите отношения с Русия 

Ако това е обещанието за митнически преференции, то не е ново, а и на този етап си остава само обещание. Проблемът е обаче, че до година и половина-две Русия най-вероятно ще влезе в Световната търговска организация и още преди това трябва да премахне всички преференции при търговията. Така че в най-добрия случай ще разполагаме с по-добри условия по вноса не повече от една година. Разбира се, какво по-прекрасно от това за около година да изпразним задръстените складове и да пласираме залежалите стоки с печалба. Презумпцията е, че с получените пари фирмите ще стъпят на краката си, ще се модернизират и ще станат по-конкурентни на европейските пазари. Тогава руският пазар вече няма да е толкова приоритетен. В тази стратегия има известна логика, защото през последния месец именно откъсването от този пазар ни спаси от директното въвличане в руската финансова криза. Проблемът е, че точно в този момент, когато се заговори за национализация на банки и на стратегически фирми, длъжници на руския бюджет (което впрочем така беше разстроило газовия бос Рем Вяхирев, че замалко да отпрати вицепремиера Бакърджиев, преструвайки се на болен), едва ли е подходящото време да се предоставят преференции, които ще доведат до намаляване, макар и минимално, на бюджетните постъпления. 
Второ, истинският проблем на българските фирми в Русия е по-скоро проблем на маркетинга, отколкото на митата. Мнозинството от фирмите все още чакат държавата да им осигури реализацията и едва сега се сещат, че има неща като проучване, обработване на пазара и провокиране на търсенето. Поради това, както и заради ниското качество и високата себестойност стоките ни все по-трудно пробиват не само в Москва, но и в отдалечените райони. 
Проблем номер три е неплатежоспособността на руските фирми и липсата на механизъм за гарантиране на плащанията. Това е територия, на която държавните институции от двете страни биха могли реално да помогнат, но по този въпрос не се отвори дума. 
За сметка на това беше отдадено дължимото на 

Бартера като средство за разплащане 

между двете икономики. Икономиката на Русия изцяло разчита на този феномен, това е средство за разплащане не само между фирмите - извън Москва много от хората получават дори заплатите си в натура. Не може обаче да си платиш сметките за газа или за тока в ютии или в тигани, бюджетът също не работи с еквиваленти на парите. Липсата на реални парични обороти и постъпления е и една от причините за финансовата криза в Русия. Това ни най-малко не стресна нашата администрация. Българската делегация тръгна с голямата кошница за бартер газ срещу стоки. Вицепремиерът Бакърджиев отчете като успех потвърденото от Вяхирев бартерно заплащане на 20% от доставения у нас газ със строителни услуги на български фирми, главно Главболгарстрой. Шефът на газовия концерн отхвърлил предложенията за по-голям процент на бартерното заплащане и разширяването на асортимента от български стоки, които фирмата да получава срещу доставяния газ. “Газпром” не може да внася в бюджета сирене, кетчуп и корнишони, трябват му пари - иначе национализацията може да не се окаже само пропаганда. С Главболгарстрой все някак се договарят. 
Според хора от екипа на Бакърджиев бартерът газ срещу строителство облекчава платежния баланс на страната ни, тъй като Булгаргаз плаща на строителната фирма с левове и не се изнася валута. В същото време се игнорира влиянието на курсовите разлики върху печалбите на газовата фирма. Според хора от президентския екип обаче сделката не е толкова печеливша за нашата страна. Главболгарстрой ще строи с руски материали и до голяма степен ще ползва руска работна ръка. А ще му плащат българските потребители на газ, коментира икономически експерт от делегацията. Така или иначе една от големите опасности - пренасянето на бартеризацията на руската икономика на наша територия, засега е избягната (с изключение на случая “Газпром” - Главболгарстрой), но не поради далновидността на българското управление. Проблемът е, че исканията за бартер може да се прехвърлят към евентуалната визита на премиера Иван Костов, както вече седем години едни и същи предложения - най-вече тези за едностранните митнически облекчения и бартерните разплащания, по инерция се прехвърлят от папка в папка и се наследяват от всяко следващо правителство. Договорката за заплащане на част от газовите доставки с български стоки и услуги в меморандума, който подписаха през 1995 г. Жан Виденов и Виктор Черномирдин, беше сочена като един от успехите на соцкабинета при преговорите с Русия. 
Успех на президентското посещение в Москва е и това, което не се случи. Според официалните източници нито при срещите с Елцин и Черномирдин, нито при разговорите на външните министри Михайлова и Примаков се е говорило за НАТО. Това беше отбелязано като добър обрат в политическите отношения с Русия. Добрият знак за външнотърговските контакти пък бил, че Москва този път не повдигнала въпроса за зоната за свободна търговия. Последното обаче се оказа спорно, тъй като според присъствал на срещите експерт свободната зона пак е поставена на дневен ред, но с обичайния дежурен тон, с който се поставят неразрешимите въпроси. 
Президентската визита не донесе изненади. Така и не стана ясно какво точно искаме ние от Русия и какво търси тя от нас. Повечето от обещаните неща останаха на честна дума и “ще видим”. Не беше направен пробив в отношенията, не беше поставен и не беше решен нито един съществен проблем, няма конкретни записи на договорености с изключение на екологичното споразумение и документа за сътрудничество в научно-техническата област. Окуражаващото е, че знакът за добра политическа воля за затопляне на отношенията беше даден и очевидно беше разбран и от двете страни. По-нататък това би могло да даде благоприятно отражение и върху икономиката, ако не се залита отново по безполезни и неизпълними проекти и търсенето на лични симпатии. Русия не е Москва и Москва не е Кремъл. Отслабването на централната власт и засилването на регионите е една от тенденциите, които политолозите прогнозират с голяма степен на увереност за пост-Елцинова Москва. Насочването на контактите към регионалните нива, разработването на регионалните пазари и междуфирмените договори могат да се окажат липсващия в момента пълнеж на формулата за реанимиране на връзките с Русия и да гарантират стабилност на двустранните ни отношения. 


