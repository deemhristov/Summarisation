%Кап., 2003, бр. 15%
Един от най-влиятелните доскоро съветници в Пентагона Ричард Пърл беше казал: „С успешната смяна на режима в Багдад ние отправяме едно кратко послание от три думи: Вие сте следващите.“ „Оста на злото“ е ясна още от януари миналата година - Ирак, Иран и Северна Корея. По признанията на бившия сътрудник в Белия дом Дейвид Фръм за мястото на Иран са се конкурирали Сирия и Либия, но в крайна сметка Белият дом решил в оста да остане Техеран. Имало е предложение дори по някакъв начин да се намекне и за Саудитска Арабия, родното място на повечето терористи в ръководството на мрежата на Осама бин Ладен. Този списък обаче далеч не е изчерпателен. През юли миналата година американският президент Джордж У. Буш в речта си за Седмицата на поробените нации добави към списъка Бирма, Беларус, Куба и Зимбабве като страни, където основните човешки права са под въпрос. 

Какъв да бъде диктаторският тест 

Къде обаче САЩ ще се намесят остава доста неясен въпрос. Диктаторите по света, които заслужават внимание, са много повече и всъщност доста често са били под крилото на Вашингтон, а преди години и на Кремъл. Краят на студената война ги остави на доста проветриво място, но все още няма принцип за тяхното класифициране, ранжиране по опасност и последващо отстраняване. 
Със Саддам Хюсеин беше относително просто, защото каквито и да са критиките към САЩ, беше очевидно, че багдадският диктатор беше заплаха за света. Подобно е положението и със севернокорейския режим, който съвсем логично трябва да е следващата цел. Логиката зад това предположение е не само в наличието на ядрени оръжия. В Пхенян просто няма жизнена опозиция, която да измести Ким Чен Ир. Макар Ким да не използва отровни газове срещу народа си, както това правеше Саддам, севернокорейският лидер има далеч по-евтино средство - глада. 
Ако логиката действително е да се преследват безкомпромисно режимите, които нямат вътрешна алтернатива, която да ги изведе на поне малко по-демократични пътища, то тогава Иран и Сирия може и да не са начело на списъка. В Техеран в последните десет години има очевидна либерализация, а в Дамаск самият Първи - Башар Асад, може и да се опитва да донесе промяна. За Асад е ясно, че е ограничил разполагането на палестинци екстремисти в столицата си, а залавянето на лидера на Кюрдската работническа партия Абдула Йоджалан (който дълги години живееше в Дамаск) до голяма степен се дължи на нежеланието на Асад повече да толерира терористите. Според неназован чиновник от Вашингтон, цитиран от New York Times, Башар Асад е спасил много американци, давайки информация за членове на терористичната мрежа „Ал Каида“. САЩ обаче очевидно искат повече. 
По тази логика 

Монархиите в Персийския залив 

също трябва да бъдат реформирани. Това вече почти открито се признава от американската администрация. В Саудитска Арабия крал Фахд е едновременно държавен глава и е начело на правителството. Избори естествено няма, а и не е известно да има официална опозиция. Цялата власт е съсредоточена в кралското семейство от няколко хиляди принцове, 6 хиляди от които вече са в пенсионна възраст. Всъщност най-големият проблем за Риад в момента е геометричната прогресия, с която нараства управляващата класа, и невъзможността да ? се осигурят достатъчно синекурни длъжности. В общи линии извън заплахата за демократизация отвън раждаемостта е другата опасност, която може да разклати кралското семейство. Вероятно по този повод принцът престолонаследник Абдула вече обмислял въвеждането на избори. В Кувейт положението е идентично, макар в медиите засега да не са се чули оплаквания за бързото нарастване на управляващата класа. В сравнение с тези две държави другият ключов съюзник на САЩ в региона - Катар, има направо сериозна демократична традиция. През 1970 г. е имало частични избори, но интернет справочникът на ЦРУ не дава информация за тяхното предназ­начение. 
Разбира се, към този списък ще трябва да се прибавят на практика всички арабски страни от Атлантика до Иран. Дори най-прогресивният лидер - египетският президент Хосни Мубарак, едва ли попада в графата „демократи“. Според най-оптимистичните прогнози неговият син Гамал Мубарак може да се превърне в „Горбачов на Нил“ (Washington post), но нищо повече. Кралските фамилии в Тунис и Мароко са далече от конституционализма, макар в последните години да се говори, че дисидентите вече не изчезват безследно. 
Либия и нейният екстравагантен лидер Муамар Кадафи естествено е съвсем отделен случай. В началото на 80-те той беше обявен за „бясното куче на Близкия изток“ заради множеството терористични акции, в които беше обвинен. В момента обаче полковникът се справя доста добре - вече е договорена компенсация за жертвите на атентата в Локърби от 1988 г. в размер на около 2.7 млрд. долара и единственото важно изискване на Вашингтон и Лондон е Кадафи публично да поеме вината. Не е ясно дали лидерът на революцията ще се съгласи да предостави мотив да бъде преследван наказателно. Междувременно Кадафи успя да включи в списъка на терористичните организации, преследвани от САЩ, собствената си опозиционна фундаменталистка група, отказа се от идеята да изхвърли евреите в морето и предложи създаването на израелско-палестинска държава - Израелтина. Следвайки логиката на другите режими - Египет и Сирия, обаче нищо чудно Кадафи да е решил да изчака синът му Сейф ал Ислам да го наследи. След това полковникът може да се отдаде на новата си страст - африканския съюз. 
Новото африканско обединение е известно и като - 

Клубът на диктаторите 

Водачеството на съюза в момента е поето от вероятно единствения избран демократично лидер на африканския континент - южноафриканския президент Табо Мбеки. Там на равни начала обаче е и президентът на Зимбабве Робърт Могабе, който според сп. Foreign Affairs e най-очебийният пример какво не ? е наред на Африка. Само за няколко години Могабе докара една цветуща страна до просешка тояга и в момента три четвърти от 12-те милиона зимбабвийци страдат от недояждане. И всичко това единствено поради желанието му да се включи във войната за наследството на заирския диктатор Мобуто Сесе Секо. През 1998 г. 13 хиляди зимбабвийски войници подкрепиха лидера на заирската опозиция Лаурънт Кабила, но в крайна сметка не получиха за това и един пробит диамант от обширните залежи на съседната им страна. За да им угоди, Могабе изпрати ветераните си да изземат земите на белите фермери, и в резултат полята опустяха. За Могабе се говори като за маниакален клептократ. Клептокрацията обаче е характерна за повечето страни в Африка, дори да няма какво толкова да се краде. 
Засега обаче изглежда, че абсолютно никой не иска да се ангажира сериозно с техните проблеми. Към Могабе трябва да се прибавят поне Чарлс Тейлър в Либерия, Сиера Леоне (която доскоро издаваше дипломатически паспорти на членовете на американската мафия), крал Мсвати III на Свазиленд, Омар Бонго на Габон (родната страна на генералния секретар на ООН Кофи Анан), да не говорим за Брега на слоновата кост, който експлодира наскоро. В Африка страните винаги експлодират ненадейно, защото малцина знаят какво всъщност става. А понякога е и по-добре да не се разбира. Само преди няколко месеца иначе демократично избраният южноафрикански президент Мбеки похвали Могабе като „наш съюзник и брат в освободителната борба“. В Претория обаче, слава богу, запазиха мандатността и Мбеки ще си отиде. Други африкански страни обаче нямат това щастие и президентите им си стоят до живот. В мрака има и известна светлина, след като президентите на Кения и Нигерия наскоро съвсем доброволно напуснаха властта. 
Естествено африканските страни нямат оръжия за масово унищожение, а само диаманти, петрол и благородни метали. Всичко това прави Запада не особено активен в налагането на демокрацията, а понякога точно обратното. Например от 1960 г. насам Франция се е намесила 37 пъти на черния континент (естествено без резолюция на Съвета за сигурност на ООН), като най-често това е ставало в полза на Мобуто или на императора на Централноафриканската република Бокаса (за когото по-късно се разбра, че е човекоядец). 
Разбира се, специално внимание трябва да се обърне на т.нар. 

Зона на башиите 

Бившите средноазиатски ССР-и извършиха доста успешен мирен преход от комунистически тоталитаризъм към капиталистически феодализъм. За всички тях е характерно, че бившите генсеци продължават да управляват, и констатациите „авторитарно президентско управление“ са доста меки. В момента най-активен е президентът на Туркмения - Сапармурат Ниазов, който иначе предпочита да го наричат Туркменбаши. Само преди два месеца срещу него е имало атентат, който според доклад на Организацията за сигурност и сътрудничество в Европа е бил използван като предлог за вълна от репресии срещу политическите противници, депортации, а по време на разследването масово са били прилагани мъчения. Вероятно за дейността на бащата на Туркмения едва ли щеше да се чуе, ако в затвора не попаднаха и четирима руски граждани. Иначе Туркменбаши тази година навърши 63 години - възраст свещена за мюсюлманите, тъй като именно на нея пророкът Мохамед се е отправил в един по-добър свят. По този повод в Ашхабад имаше масови тържества - едни подариха кон на президента (любимият кон на Ниазов - Янагарда, е отразен в националния герб), а други - честитки с молба да спре репресиите. Подобно макар и не толкова драстично е и положението в Узбекистан, Казахстан и Азербайджан. 
В Латинска Америка вече не останаха много самодръжци, но пък за сметка на това венецуелският президент Уго 

„Команданте“ Чавес 

системно опъва нервите на САЩ. Латиноамериканската държава е четвъртата в ОПЕК по производство на петрол, а нейният държавен глава е, да кажем, странен. Веднага след идването си на власт някогашният десантчик предлага държавата да се преименува на Боливарска република Венецуела в памет на латиноамериканския революционер Симон Боливар. Това става с приемането на нова конституция на страната, в която е записано, че освен традиционните три власти - законодателна, изпълнителна и съдебна, във Венецуела се въвеждат още две - морална и електорална. Първата допълнителна власт се олицетворява от Върховен трибунал и нещо като омбудсман, а втората - директно от народа посредством избори. Екстравагантните политически действия на Уго Чавес са подплатени от още по-странни възгледи - партията на Команданте се казва „Политически полюс“ и проповядва доктрината на „третия път“, като отрича комунизма и „дивия капитализъм, който води единствено до глад и мизерия“. Венецуелският президент освен това не крие симпатиите и личното си приятелство с Фидел Кастро, Муамар Кадафи и Саддам Хюсеин. Чавес поддържа освен това добри отношения с Китай и Русия, от които купува военно оборудване. Преди година срещу колоритния венецуелски президент беше направен неуспешен опит за преврат, за който се подозираше, че е подпомаган от САЩ. 
На целия този фон изборната диктатура на беларуския президент Александър Лукашенко (от 1994 г. насам) изглежда малко като шега работа. Докато се водеше войната в Ирак, Скъпия Саша, както сънародниците му го наричат, обаче успя да вкара няколко журналисти в затвора и да си уреди пътуване в Европа. Доскоро Лукашенко беше лишен от правото да получи виза в повечето европейски държави. Скъпия Саша обича да размахва юмрук на Запада (точно като картината „В. И. Ленин на Путиловската гара“) и да прави изявления от сорта „мобилните телефони не са нужни на трудовите хора“. Лукашенко обаче е известен и с това, че тачи всичко съветско и както Николай Жубов, независим беларуски политически наблюдател, казва: „Когато погледнеш Лукашенко, почти можеш да повярваш, че съветските философи бяха прави, като твърдяха, че комунизмът е създал нов тип човек.“ 



