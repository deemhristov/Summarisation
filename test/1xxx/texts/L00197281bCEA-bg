%Пари, 2002, бр. 108%
Кои нови модели мобилни телефони ще се превърнат в хит на близките месеци и дори година? Какъв е последният писък в областта на мобилните технологии? Дигитални видеокамери или мощен софтуер, големи цветни екрани или GPS система за глобално позициониране? Предлагаме ви кратък обзор на някои GSM апарати, които притежават най-голям потенциал да превземат сърцата - и портфейлите - на потребителите. 

Philips Fisio 820 - реваншът на холандците

Philips никога не е бил сред лидерите на пазара на мобилни телефони, но сега холандската компания твърдо е решила да промени това положение с помощта на новите модели, които лансира на пазара през пролетта и лятото. Звездата сред тях е Fisio 820. Основната разлика с досегашните апарати на фирмата е големият цветен дисплей. Но достойнствата на Fisio 820 не са само на повърхността. 
Под капачетата се крият технологиите GPRS клас 10 /за високоскоростен пренос на данни/, Bluetooth /за безжична връзка с компютри и други електронни устройства/, микробраузър WAP версия 1. 2. 1, гласови команди, 30-секундно аудио-мемо, съхраняването на 500 позиции в телефонния указател, като всяко име може да бъде придружено от 5 телефонни номера и 1 имейл адрес. Дисплеят е с резолюция 120 х 120 пиксела и 9 реда текст. Габаритите /98 х 47 х 21 мм/ и теглото /85 г/ са добри за този клас. Литиевата батерия е отлична и издържа в режим на говорене до 5 ч и 30 м, а в стенд-бай /режим на готовност/ до 400 часа. 

Повече информация: www.philips.com 
Nokia 6310i - електронното портмоне

Новата Nokia 6310i е истински шедьовър в своя клас, който ви позволява да поддържате наистина глобална връзка, тъй като апаратът е съвместим и с 3-те GSM стандарта 900/1800/1900. А това гарантира покритие на 5 континента. Java технологията пък осигурява свалянето от Интернет на приложения, които позволяват персонализирането на телефона според вашите собствени нужди и желания. С помощта на вградената Bluetooth технология можете да осъществявате безжична връзка със съвместим персонален компютър. 
Сред най-любопитните му качества са приложенията Nokia Wallet и Nokia Payment Solution. Първото представлява електронно портмоне, което позволява използването на кредитната ви карта за плащане на стоки и услуги, когато сте в движение. Портмонето е защитено с парола "зона" във вашия телефон, където можете да съхранявате лична информация като например данни за кредитната карта. Когато искате да купите нещо, достатъчно е да използвате своята виртуална кредитна карта, за да осъществите покупката. На свой ред с помощта на Nokia Payment Solution мобилни оператори, финансови институции и др. могат да действат като посредник при покупките, предлагайки на потребителите широк спектър от начини за плащане. 
Телефонът е с габарити 129 х 47 х 17-21 мм и тегло 111 г. Времето за разговори е от 3.15 до 6 часа /GSM 900/1800/ и от 4 до 7.30 часа /GSM 1900/. В режим стенд-бай батерията издържа цели 17 /!/ дни. 
Въпреки глобалните си качества моделът е предназначен за Европа, двете Америки, Африка, Австралия и Нова Зеландия и няма да се продава в Азия. 

Повече информация: www.nokia.com 

Motorola A820 за работа и за игри 
Разкъсвате се между нуждата да притежавате мобилен офис и желанието да се похвалите с високотехнологична играчка? Новият Motorola A820 решава тази дилема. Моделът е буквално "натъпкан" с всевъзможни мултифункционални приложения. Ако целта ви е да се забавлявате, можете да изпращате съобщения, придружени от аудио- или видеофайлове, да играете електронни игри, да слушате музика, записана във формат МРЗ, или да правите снимки с вградената в телефона дигитална камера. 
Да се спрем на някои от най-любопитните опции. Новата технология MMS /Multimedia Messaging Service/ позволява да впечатлите приятелите си, като им изпращате видеопощенски картички. Боравенето с нея е изключително лесно - просто изпращате имейлите си с attacment от видео- или аудиофайлове. Функцията Multi Call на свой ред позволява едновременно да говорите по телефона и да прехвърляте данни от Интернет. Трансферът на музикални файлове също става лесно. А екранът, поддържащ над 4000 цвята, е подходящ за всякакви електронни игри. 
Motorola A820 съчетава едновременно технологиите 2G, 2.5G и 3G, което позволява на телефона да работи в над 170 страни от целия свят. Навлизането на модела в Европа се очаква да стане през есента. 

Повече информация: www.motorola.com

Benefon ESC! - мечтата на пътешественика

Благодарение на системата за глобално позициониране чрез сателит /GPS/ можете да се ориентирате по картите, които се появяват на дисплея на новия Benefon ESC! /Картите - пътни, градски, топографски и морски - може да се прехвърлят в телефона от домашния ви компютър./ Ориентирането става с помощта на дванайсетканален паралелен приемник, който поддържа непрекъсната връзка с 12 спътника. В GSM апарата има още компас и опции за измерване на скорост, определяне на координати, разстояния, маршрути и всичко, за което един любител на пътуванията и дори пътешествията може да мечтае. /Неслучайно корпусът на телефона не е пластмасов както при повечето модели, а от неръждаема стомана./ Функцията Friend Find пък позволява да откриете автоматично и да установите връзка с друг телефон от същия модел, което може да се окаже много полезно, ако например се изгубите в планината. Което едва ли ще стане, при положение че разполагате с Benefon ESC! 
Разбира се, Benefon ESC! не е просто дигитален компас, а пълноценен GSM телефон, който поддържа стандартите GSM900 и GSM1800. Дисплеят е контрастен, с резолюция 100 х 160 пиксела и възможност да побере до 15 реда текст. Органайзерът разполага с бележник, часовник и дата, будилник, календар, директория с 255 имена и прочие. 
Габаритите му са 129 х 49 х 23 мм, а теглото 174 г. Клиентите могат да избират между два вида батерии - и двете литиево-йонни, но първата е 900 mAh с време за разговори 2.5-8 часа, стенд-бай 55-155 часа и време за работа в GPS режим 5-34 часа, а втората е 1200 mAh с време за разговори 3.5-10 часа, стенд-бай 72-200 часа и работа в GPS режим 7-45 часа. Както може да се очаква, по-мощната батерия е с 20-ина грама по-тежка. 

Повече информация: www.benefon.com

Samsung SGH-T100 - най-добрият дизайн 
При цената, на която се очаква да се продава - около 150- 200 GBP в Англия и 600-700 USD в Близкия изток - от Samsung SGH-T100 биха могли да се очакват опции като GPRS и Bluettoth. В него обаче няма нищо подобно. Моделът на южнокорейския концерн превзема сърцата не с високи технологии, а със страхотен дизайн. 
Видът е изключително атрактивен и ергономичен. Малкият монохромен дисплей на предното капаче показва часа, датата, силата на сигнала и състоянието на батерията. Той също ви уведомява при позвъняване или получаване на съобщение. 
При отварянето на капачето под него се разкриват голям пълноцветен дисплей /4096 цвята и резолюция 128 х 160 пиксела/ и изключително удобна клавиатура. Дисплеят е тип TFT /Thin Film Transistor/, технология, използвана от Samsung при производството на компютърни монитори и телевизори. Той е чудесен за игрите, които са вградени в телефона. Най-любопитно е котето тамагочи, което храните, къпете, дресирате... 
Паметта на Т100 е много добра - 500 позиции в телефонния указател и над 40 мелодии, повечето от които полифонични. С помощта на съответния софтуер можете да прехвърлите над 400 иконки и 200 мелодии от специален CD-Rom, който южнокорейската фирма предлага. Телефонът е предназначен за Европа, Близкия изток и Източна Азия. 

Повече информация: www.samsung.com

Sendo Z100 - Outlook + Internet Explorer

Sendo е фирма, която не присъства на българския пазар, за което родният потребител може само да съжалява. Защото Z100 предлага най-добрия пакет офисприложения от всички мобилни телефони - операционна система, базирана на Microsoft Platform, Outlook Contacts, Outlook Calendar, Outlook Tasks, Outlook Voice Notes, Internet Explorer, Microsoft Active PC, JavaO... 
В допълнение Z100 разполага с Windows Media Player и Windows Media Video. Възможностите за свързване с различни електронни устройства се осигуряват от USB кабел, IrDA, RS-232 и карти за памет тип Multimedia Card и Secure Digital. 
Съвместимостта с различните мрежи е EGSM/GSM900, GSM1800 и GSM1900. Дисплеят е TFT с 65 536 цвята и разделителна способност от 176 х 220 пиксела. 
Сред останалите предимства са гласовото набиране и speakerphone, а сред игрите най-популярен е пасиансът Solitaire. Теглото на телефона е 99 г, а обемът - 99 куб. см. 
Повече информация: www.sendo.com.



