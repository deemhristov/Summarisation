%Кап., 2001, бр. 39%
Всичко започна с вица: "American Airlines имат удоволствието да ви предложат най-новата си услуга - office delivery (доставка до офиса)." Едно допълнение на същия виц гласи, че това бил отговор на френската конкуренция в лицето на France Airlines, които първи предложили услугата доставка направо в хотела. Въпреки ясното съзнание за трагедията на хиляди хора след атентатите срещу Световния търговски център и Пентагона първата оценка за вица е: "Този е много добър!" А чувството на вина потъва в смях. От куртоазия все пак допълваш: "И все пак е ужасно гаден." 
Черният хумор (наричан също така болезнен) според енциклопедиите "изразява абсурдността, нечувствителността, парадокса и жестокостта на модерния свят. Обикновени хора или ситуации се преувеличават далеч отвъд границите на нормалната сатира или ирония. Черният хумор често използва елементи, свързани с някаква трагедия. Например филмът на Стенли Кубрик Dr. Strangelove; or, How I Learned to Stop Worrying and Love the Bomb (1963) ("Доктор Странналюбов, или как се научих да спра да се притеснявам и да обичам бомбата") е ужасяваща комична трактовка на темата за обстоятелствата около пускането на атомната бомба. 
Това да ви прилича на трагедията, сполетяла САЩ, и вълната от вицове и колажи, която ни заля по интернет веднага след това? Като част от глобалното общество (каквато част са всички хора, които активно ползват интернет) ние изведнъж започнахме да си разказваме абсолютно едни и същи вицове, каквито си разказват жителите на мрежата (нетизени) в която и да е друга точка на света. Информираме се от "първа ръка" - интернет, и си създаваме мнение относно глобалната ситуация, което се опира на абсолютно същите факти - достоверни или не дотам достоверни. И стигнахме дотам, че вече никой никъде по света не може да отдели верните от неверните "информации", защото всички те звучат по един и същ абсурден начин. 
Ако на 10 септември бяхте пуснали в някоя от интернет-търсачките комбинацията WTC+ fun, на първо място щеше да излезе сайт, който разяснява туристическите атракции, които предлага(ше) Световният търговски център. Там можеше да бъде прочетена следната информация: "Всеки ден 200 000 души посещават Световния търговски център." След 11 септември тази информация звучи смешно и едновременно в това няма нищо смешно. И след като изведнъж се оказа, че има огромно търсене на черен хумор по темата, веднага се появи предлагане. 

Наплив от мейлове 

Аз например внезапно установих, че за мен са се сетили хора (в чиито мейл-листи гния от години), но те чак сега намериха време да дадат знак, че са живи. И то за да споделят online изживяването си с колажи на тема Осама бин Ладен и атентатите в САЩ. Първата "панорамна картичка", която получих, беше с "изглед" от възстановения Ню Йорк (NYC, 2005 г. - както пишеше там) и гледка към Световния търговски център, който вече наброяваше (или ще наброява) не две, а четири сгради със значително по-висока втора постройка. Отстрани в небето се мъдреше посланието: Fuck you Benn Laden! 
Други екзалтирани интернет-юзъри решиха да споделят чувствата, които ги вълнуват във връзка със събитието, като ми изпратят мейл от името на самия Осама със следното кратко съдържание: I was wondering if I could stay with you for a couple of days?! Everybody's so angry to me and I really need a friend...Yours: Ossama Benn Laden (Чудех се дали не мога да остана при теб за няколко дни?! Всички са ми толкова сърдити, а аз наистина имам нужда от приятел... Твой Осама бин Ладен). 
Самият Бен Ладен се е сетил за мен! Едва ли... Първоначалната ми радост заглъхна в осъзнаването на собствената ми незначителност. Десетина от online-приятелите ми бяха получили същото "откровение". А разочарованието ми бързо се превърна в задоволство, когато получих е-мейл, от който най-накрая разбрах отговора на въпроса защо в сериала "Стар трек" няма араби. Ами защото действието се развива в бъдещето. 

Раждането на сайтове по темата 

Вече можеш да си загубиш целия ден в браузване из сайтове с имена като: http://fuckosama.net., от чието съдържание оставаш разочарован въпреки сравнително оригиналното име. Но пък остават толкова много линкове, които някой ти е изпратил по мейл или ICQ. Да речем http://osamabeendrinkin.com. И така докато видиш адреса www.TheHumorSource.com. В него има огромен брой колажи по темата - къде по-свежи, къде откровено тъпи, но човек иска да ги разгледа всичките. След това ме насочиха към още много сайтове с подобно съдържание: www.nnm.ru/pict/liberty.jpg и www.nnm.ru/pict/ wtcflsim.jpg. Така! Сега прочетете разширението .net на руски и сами преценете какво се получава от този адрес - www.pentagon.net (за тези, които са забравили - нет на руски значи не или няма). Вижте и този сайт - www.snopes2.com/rumors/rumors.htm, в който са описани всевъзможните слухове, които се появиха на бял свят след 11 септември. Ще намерите и информация истина ли са те или не, или пък учените не са стигнали до единно мнение по въпроса. 
Бързо се намериха активисти, които организираха хаоса в потока от колажи. Със сигурност интернет-потребителите ще останат най-доволни от сайта www.muller-b.com/disaster. След като се почувствате засрамени от посланието на създателя на сайта - shame on you all (засрамете се), с притъпено чувство за отговорност ще разгледате предложената ви колекция от картинки с неизвестни автори. 

Вицовете 

Съвсем навреме получих факсимиле от писмото на застрахователната компания на Осама до самия него, в което се казва, че застраховката му "Живот" трябва да се счита за прекратена със задна дата. 
Сред безполезните неща обаче получих и малко "ценна" информация - за промяната в щатския закон за движение по пътищата. Вече официално било забранено да се блъскат самолети в небостъргачите. А знакът, който се поставя, наподобява на "Забранено е движението на каруци", само че пътят е заменен със сграда, а каруцата със самолет. 
Не се размина без иронични закачки към Flight Simulator на Microsoft. Твърди се, че част от терористите са се обучавали именно на него, защото много реалистично пресъздавал управлението на редица модели самолети, сред които и злополучните боинги. Сега разбирате ли следния диалог: Посетител на WTC се обръща към пиколото в асансьора: "Моля ви, 78 етаж." А пиколото отговаря: "Ей сега слиза." 
Голяма част от колажите са следствие от заиграване с публични фигури - известни англоговорещи актьори и музикални изпълнители. Името на известен рапизпълнител и последният му хит се опитват да докажат невинността на Бин Ладен за атентатите в САЩ. Песента на Shaggy It wasn't me на фона на портрета на Осама те кара да си изтананикаш оневиняващата реплика и да си представиш как самия Бен я пее live пред теб. Търсачите на смешния поглед обаче бяха прекалили с фона (сградите на WTC), на който стои Гери Халиуел, докато представя новото си парче It's raining men. Далеч по-невинен е видът на английския комик Аткинсън (известен с ролята си във филма "Мистър Бийн") с фес на главата в ролята на Mr. Been Laden. 
Интернет-творците не са пропуснали да се възползват и от двусмислеността на рекламните послания. Сред добрите попадения попада заиграването с рекламното послание на компанията за спортни стоки Nike - Just do it (виж илюстрацията). 
В основна тема се превърна и обучението на терористи камикадзе. Курс за камикадзе: Инструкторът казва преди занятието: "Отново подчертавам. Гледайте много внимателно, защото показвам само веднъж..." Тези май са умни, щом хващат всичко от първия път. 
И все пак благодарение на интернет световната конспирация ми се проясни, когато получих е-мейл със стенограмата от секретен разговор между руския президент Путин и Осама. На 12 септември Путин звъни по директния и защитен от подслушване телефон на Осама бин Ладен и казва: "Щирлиц, този път прекали!" 


