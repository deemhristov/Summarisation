%Банк., 2005, бр. 11%
"Банкеръ"  19 март 2005, бр. 11, 17 стр.
Няма добра власт и любима опозиция


Когато идеолозите на "перестройката" Александър Яковлев и Михаил Горбачов обмисляли с какво да започнат реформите в СССР, една от идеите била да сформират на основата на КПСС две партии. Тогава Горбачов решил, че е рано. После обаче се оказало късно. Горби и досега се разкайва, че КПСС е закъсняла с вътрешната политическа ревизия и не е успяла да се измени паралелно със заобикалящия я свят. Пучът срещу Горбачов през август 1991 г. отбеляза края и на КПСС, и на съветската система. И досега Горбачов спори задочно с Елцин кой е по-виновен. Като чете човек историята, остава с впечатлението, че бившият СССР е бил преследван от фатални случайности. Даже когато Елцин, Шушкевич и Кравчук се опитвали от Беловежката гора да позвънят по телефона на Горбачов, за да му кажат че СССР вече го няма, първо успели да се свържат с Вашингтон. Така по ирония на съдбата от Вашингтон президентът на СССР разбрал, че длъжността му я няма. Оттогава насам най-важните неща за себе си Москва узнава през Вашингтон. 

Владимир Путин е първият президент, който се опитва да промени новите реалности, като поддържа опитите за създаване на "домашна" или по-точно опитомена опозиция, а в същото време се стреми да научава преди Вашингтон вътрешните новини. Както обаче с ирония отбелязваше бившият руски премиер, сега посланик в Киев, Виктор Черномирдин - каквото и да правим, все КПСС се получава. Нито една от партиите на властта не успя да се задържи след падането на лидерите й. От тях не се получи и опозиция.

Западът сега упреква Путин, че държи изкъсо изпълнителната власт. Истината е, че той няма друг избор. След като народът застана зад него на изборите през 2000 и през 2004 г., сега идва ред и на опозиционните настроения. Един след друг се появяват претенденти за поста в Кремъл, който Путин трябва да освободи през 2008 година. Най-радикалният опонент на сегашното управление е Комитетът-2008, учреден от световния шампион по шахмат Гари Каспаров. Той вече заяви, че от края на март напуска големия спорт, за да влезе в голямата политика. Комитет-2008 си поставяше за цел да обедини опозицията, но такива признаци не се забелязват. Втората фигура заедно с Каспаров в комитета е несъстоялият се обединител на опозицията и бивша дясна партийна ръка на Черномирдин независимият сега депутат Владимир Рижков. На последните парламентарни избори на него се възлагаха надеждите за обединен блок между партията ЯБЛОКО и Съюза на десните сили. Те и досега дърпат в различни посоки. Твърде вероятно е лице на СДС да стане бившият премиер Михаил Касянов, който вече даде заявка, че може да участва в президентските избори. Мястото на най-непримиримата опозиция сега вместо Компартията (КПРФ) обаче заема Каспаров, който в оценката на режима на Путин използва термини като "фашизъм", "сталинизъм", "диктатура". Световният шампион по шахмат откри свой сайт в ИНТЕРНЕТ "каспаров.ру", който трябва да обедини онези, които са готови да станат опоненти или алтернатива на сегашната власт. 

Чрез ИНТЕРНЕТ се готвят да воюват с Путин и комунистите. На последния пленум на ЦК на КПРФ бе поставена цел да бъде подкопано единното информационно пространство на управляващите. Средства за борба срещу единната държавна пропаганда - собствени партийни средства за информация, контакти с идейно чуждата либерална преса, разлепване на стикери и разпращане на вицове чрез SMS-съобщения. Мобилните оператори обаче скептично оценяват идеята за разпращане на такъв спам. Вътрешните мобилни мрежи са достатъчно ефективно защитени. Комунистите създадоха и свое правителство "в сянка". В него влязоха известни фигури, като известният кардиохируг Ренат Акчурин, който оперира навремето президента Борис Елцин, бившият министър на отбраната Игор Родионов, бившият лидер на партията "Родина" Сергей Глазев, известният от ерата на перестройката депутат Виктор Алкснис. За примиер-министър на "народното правителство" се самообяви лидерът на Коалицията "Патриоти на Русия" Генадий Семигин. Това не е първото правителство "в сянка" на компартията. Тя сформира опозиционен кабинет и през 2001 г., когато министър на отбраната бе също Игор Родионов. Слуховете, че свое правителство в сянка се кани да създаде и ЯБЛОКО, обаче бяха опровергани.

Сред младежта също се засилват опозиционните настроения. В отговор на путинския комсомол - движението "Вървим заедно", бе сформирано движение "Вървим без Путин", а също младежка организация на ЯБЛОКО. Те поддържат и свой сайт "кажи не" - skaji net. 

Даже внучката на Никита Хрушчов - Нина, публикува свои опозиционни мисли на страниците на "Уол стрийт джърнъл". Тя е преподавател по международни отношения в университет в Ню Йорк. Страната ни е управлявана от Иван Грозни, Петър Велики, Коба Ужасни. Сега дойде ред на Вова Тихия, твърди Нина Хрушчова. Според нея управлението на Путин е осъвременен вариант на теорията за силната ръка.

Опозицията възлага силни надежди на силно падналия рейтинг на одобрение на Владимир Путин - от близо 80 до 42 процента. Срещу протестите на няколкостотин пенсионери в Москва обаче управляващата партия изкара на митинг 40 хил. свои привърженици. 

Пролетното настъпление на опозицията очевидно не тревожи особено Кремъл, който изпробва отработени технологии. Да, след скандала около ЮКОС има отлив на чуждестранните инвестиции, но всеки трябва да си плаща данъците. Ликвидирането на лидера на чеченските сепаратисти Аслан Масхадов в Полша бе наречено "убийство", но как да бъде наречена трагедията в Беслан? Кремъл не иска да изтегли частите си от Грузия и се меси в Украйна и Молдова. Но по-добър ли ще бъде Путин, ако отмени "вътрешните" цени за нефта и газа за досегашните си партньори от ОНД и ги накара да плащат по пазарни? В едно опозицията е права. Няма добра власт. Но и властта е права - няма любима опозиция. 

В четвъртък, 17 март, срещу бащата на руската ваучерна приватизация, сега председател на Единната енергийна система на Русия Анатолий Чубайс бе извършено покушение. Чубайс едва ли е най-обичаният човек в Русия, особено сега, когато енергетиката е подложена на радикални реформи. Но председателят на ЕЕС на Русия е бивш вицепремиер, бивш шеф на кремълската администрация, лидер на Съюза на десните сили. Той, въпреки поста си, не принадлежи към управляващия екип на президента Путин. Чубайс не подкрепи кандидатурата му за президент, макар че бе сред най-доверените хора на предишния президент Борис Елцин. Рижият Чубайс по един или друг начин е замесен в най-гръмките скандали в съвременна история на Русия. Той не одобри ареста на президента на ЮКОС Михаил Ходорковски и заяви, че ще подкрепи кандидатурата на бившия премиер Михаил Касянов за президентския пост през 2008 година. Покушението срещу Чубайс в селището Жаворонки в Подмосковието е четвърто поред. Между автомобила на Чубайс и автомобила на охраната най-напред избухна бомба. А след това от три точки едновременно бе открит огън. Чубайс заяви, че знае кой го е "поръчал". Всички, които коментираха покушението, също заявиха, че се досещат кой стои зад атентата. Ако всички знаят, няма ли някой да каже на глас? 					


