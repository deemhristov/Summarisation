%Кап., 2002, бр. 45%
Капитал"  9 ноември 2002, бр. 45, 6 стр.
Обичай ме в морето от розово 
Всичко започна с една правописна грешка, която ме запрати на съвсем неочаквано място в интернет - страницата на руска брачна агенция. Там, сред многото снимки на усмихнати, добре изглеждащи жени, стоеше кратък текст, който изброява предимствата на източноевропейските жени. Според анонимните автори източноевропейките са отдадени на семейството, с традиционни ценности и издръжливи за разлика от разглезените им посестрими от Запада. Реших да поровя в многото други подобни страници, носещи заглавия като "1000 булки", "Екзотична лейди", "Обичай ме". 
Полузадушена в морето 
от розово, додрапах до неща, достатъчни да натрупат барут за няколко феминистки демонстрации. 
"Тези, които са пътували из Русия, са открили, че там хората са топли, семейните връзки и традиции са силни, а жените са добре образовани, безупречно облечени, привлекателни, с вкус към живота, разбиращи. Винаги е вълнуващо за едно руско момиче да получи писмо или да бъде посетено от мъж от чужбина." Има и още: "Какво удоволствие е да ви покани руско момиче в дома си и да ви сготви вкусно ястие по съвсем същия начин, както баба ви го е правила преди 30 години." Това може да прочетете на адрес http://aprettywoman.com/co.cgi. "Те (руските жени) ще направят всичко възможно да задоволят напълно своя мъж!!", чета на адрес http://www.1forlove.com/. На www.getmarriednow.com/index_eng.shtml предлагат кратко видео от конкурса за красота, който се провежда всяка година измежду "хиляди клиентки на агенцията". За специални клиенти се предлага и кратък обзор по бански. 
Ако си мислите, че всичко това не ви засяга, не е точно така - повечето от тези страници имат и български линкове. Не знам за вас, но аз лично, докато четях тези и други подобни хвалби и описания, се почувствах като 
Парче сирене от нова марка 
което по телевизионните реклами разрязват, изследват, опитват, снимат от 1000 различни ъгъла с едничката цел да убедят презадоволения клиент да похарчи парите си. Всъщност едно такова обрисуване на източноевропейката е маркетингов продукт, измислен така, че да носи печалба. Защото сиренето в този случай е с пари. 
За да може един мъж да се свърже с някоя от жените в интернет страницата, той трябва или да заплати за адреса? , или да бъде член на агенцията. На адрес www.russian-women.net има снимки на стотици жени от бившия Съветски съюз и от България, собствениците се хвалят, че добавят между 500 и 900 нови профила всеки месец. За всеки адрес се плаща по $15, за десет или повече адреси има отстъпка - те са по $10. Членовете плащат по $155 на година и получават по десет адреса на месец безплатно. Фирмата урежда изпращане на подаръци и цветя, преводи и пътувания до съответната страна срещу допълнително заплащане. Цената на престоя е $125 на ден, като задължителният минимален престой е пет дни. По време на престоя клиентът се среща с жените, с които преди това си е писал. Като бонус получава 25 нови адреса безплатно, както и правото да се срещне с всяка една от дамите в каталога на местната агенция, ако те изявят желание. Важат всички правила в маркетинга, има 
Намаления, промоции, пакети 
Цените са сходни и за други агенции. Срещу допълнително заплащане една от агенциите предлага на членовете класация с най-популярните жени всяка седмица, както и информация за това колко души са закупили адреса на момиче, което го интересува. В друга за около $10 може да се сдобиете със снимка на определена дама. 
Печалбата на агенциите идва изцяло от клиентите. Не е ясно какъв точно е броят им. Бегла проверка из профилите на част от 11 927-те кандидат-съпруги разкрива номера на мъжете, придобили техния адрес. За някои жени числото е 40, за други нула; виждам и дама със 146 закупени адреса. Имайки предвид огромната база данни, с която агенцията разполага, може да се заключи, че става въпрос за значителен доход. 
Решавам да надникна отблизо в този 
Пазар на мечти 
и издирвам българското представителство на една от агенциите. Посрещат ме с усмивка. Надя и Мария - две от служителките във фирмата - се захващат да ми обяснят процедурата по намирането на евентуален съпруг. Трябва да попълня въпросник, в който да обясня дали съм здрава, имам ли деца и най-важното - да опиша себе си и човека, с когото желая да се свържа. Попълвайки въпросника, се задължавам да отговарям дори и отрицателно на всички писма, които евентуално ще получа. Няма нужда да им доказвам образованието си с диплома. Нужни са ми няколко хубави снимки, които могат да ми направят и от фирмата. Цялата услуга е безплатна. 
За снимките ме съветват да облека нещо по-женствено и да съм с разпусната коса, защото ще имам по-голям шанс да ме забележат. "Нали видя рускините в интернет, всичките са с дълги коси", мотивират ме. 
Голяма конкуренция са ни тези рускини 
признава Надя през смях. 
Момичетата се държат открито и сърдечно, говорят ми с тон на "другари по съдба", който ме кара да се чувствам виновна. Надя е на 25, симпатична, слаба, личи си, че се харесва. Мария е в началото на трийсетте. И тя се държи отворено като Надя, но по-естествено. Има мек поглед. Както по-късно ще науча - разведена, с малък син. И двете са публикували профилите си в интернет страницата на агенцията. Надя чака шефката на агенцията Илияна да дойде, за да я снима. Снимките, които е публикувала преди, нещо не? харесват, обяснява ми. Питам се какво ги мотивира да търсят любовта в чужбина, и то чрез агенция за запознанства. Единствена насока е въпросът, който Надя ми задава: "И ти ли си разочарована от България?" 
Успявам да симулирам притеснение от предстоящото фотографиране толкова добре, че получавам каталог със снимки, за да добия представа какво ме очаква, както и уверението, че ще имам успех сред мъжката аудитория, за да се успокоя. От страниците на каталога ме гледат българки от 20 до 40 годишни. Има такива, които са се снимали с децата си; адвокати, икономисти, продавачки в магазин, дами със собствен бизнес. 
Ритъмът на страниците 
се забавя пред снимката на русокоса жена, за която ми е трудно да повярвам, че е на 30. "Тя замина за Япония", казва ми Мария, "запозна се с американец, който работи там". Има ли на света мъж, който ще пропътува стотици километри до някакво забутано място само за да се срещне с жена, която бегло познава, мисля на глас. Мария поглежда часовника и се усмихва. "Днес в 12 часа едно наше момиче подписва в Норвегия", казва тя. Надя се усмихва. Историята на това "наше момиче" се обсъжда с такива детайли и толкова добросърдечно, че се чувствам така, все едно говоря с майки, гордо разказващи за последните завоевания на дъщерите си. Бъдещият младоженец пристигнал за първи път в България през януари, дотогава се е съмнявал дали тази жена изобщо съществува. "В момента я е записал на курсове по норвежки", смее се Мария. 
Поглеждам смутено и признавам, че чуждоезиковите ми знания са равни на нула. "Нямаш никакъв проблем", уверява ме Надя, добавяйки, че това едва ли би отблъснало някого. "Когато двама души се харесват достатъчно, това може да се преодолее", убеждава ме и Мария. 
Всичко зависи от срещата 
с човека, казва ми тя. Надя признава, че това й се е случило наскоро с човек, с когото си е писала цяла година. "Ето затова трябва да си пишеш с повечко хора", съветва ме Мария. "А агенцията служи, за да си разшириш кръга от познати, добавя тя, може истинската любов да те чака на ъгъла", улавям надежда в очите? . 
Няколко дни по-късно отново съм в агенцията, попълнила съм всички необходими документи и скоро профилът ми ще бъде включен в интернет страницата. Писмата от евентуалните кандидати ще получавам от агенцията. Поне първоначално ще трябва да разчитам на традиционните пощи, не на имейл. "Много от клиентките ни публикуваха имейлите си, без да ги проверяват редовно, което пък ни донесе доста обвинения от господата, че продаваме фалшиви адреси", казва Ива, друга служителка на фирмата. 
Относно фалша у клиентите ще трябва да разчитам на собствената си наблюдателност. "Поставяме една задача пред момичетата - много внимателно да преценяват човека насреща си", продължава тя. Клиентите контактуват с агенцията чрез интернет, което намалява способността да се контролират и проверяват твърденията им. "Често се случва клиентите да канят момичетата в чужбина, но ние ги съветваме с оглед на сигурността да настояват за първа среща в България", казва Ива. Случвало се е първите срещи да се провалят дори само заради това, че мъжът е пратил своя стара снимка. Освен собствената ми проницателност от сватба с опасен тип ме предпазват и процедурите за сключване на брак в страната на жениха, които Ива определя като сериозно сито. 
Така завършва един разговор, от който разбирам, че те виждат себе си като доставчици на романтика, а интернет - като поредната възможност за откриване на щастие.


