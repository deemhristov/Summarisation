%Банк., 2005, бр. 20%, 21 май 2005 , 13 стр.
Гласоводители и глашатаи


През следващата седмица предизборната кампания започва официално. По електронните медии електоратът за пореден път ще гледа и слуша платените оферти на политическите партии за изборите на 25 юни 2005 година. В Решение № 100 на ЦИК за отразяването на предизборната кампания от радио- и телевизионните оператори в периода 25 май - 23 юни се казва, че БНТ и БНР могат да излъчват клипове, хроники и дискусии, като в дискусиите не могат да участват независимите кандидат-депутати. В предизборните клипове, хроники и диспути не може да се излъчват търговски реклами, както и в търговските реклами не може да има елементи от предизборната кампания. Частните електронни медии също могат да предоставят време за партиите и коалициите, като тарифите им трябва да бъдат предварително представени в ЦИК. От 0.00 часа на 24 юни до 25 юни се забранява излъчването на всякакви предавания, които могат да повлияят на вота.
Всичко това отдавна си го знаем. И само наивник би си помислил, че политиците, пресата и електронните медии чакат официалната дата 25 май, за да почнат агитацията. Всъщност послания към електората се отправят от ефира и в пресата от няколко месеца. През последната седмица дори Съветът за електронни медии
нагази предизборния лук
За да припечелят някой лев от политическите партии, Българското национално радио, радио "Мила голд" и радио "Едно" излъчиха десетсекунден имиджов клип на коалиция "Български народен съюз". Съветът за електронни медии сезира в понеделник ЦИК за излъчването на политическа реклама не в предизборния период. Престараването на СЕМ най-вероятно ще остане без последствия по няколко причини. Говорителят на ЦИК Александър Александров обясни пред в."БАНКЕРЪ", че нарушение няма, тъй като кампанията още не е започнала. По тази логика трябва да глобяваме през цялата година, коментира той. Освен това клиповете са излъчени в обозначени рекламни блокове, следователно няма нарушение и на Закона за радиото и телевизията, казаха юристи от набедените частни медии. От БНР обаче така са се стреснали от сигнала на регулатора, та чак са върнали клипа на ДСБ за "Договор за България", без да си дават сметка, че така излиза, че за едни може, а за други - не. Коментарът е на отлично информиран източник от държавното радио.
Логично е СЕМ да предизвиква суматоха в БНР, а частните радиостанции да следват търговската си политика и да не връщат партиите, които искат платена реклама. Напълно нормално е медиите да приемат изборите не като благотворителна дейност, а като част от рекламната си стратегия и начин да печелят. Нормално е също така държавните радио и телевизия да ухажват сегашните управляващи и потенциалните победители. Нормално е също така частните електронни медии да гонят интригата и новината и в този свой стремеж да правят безплатна реклама на политиците.
Ето защо медиите отдавна започнаха да излъчват скритите предизборни послания. Въобще, както се казва в песента на Стефан Вълдобрев, отвсякъде се лее
пропаганда, хромозоми, силикон
И отпреди тези избори се спори дали проявите на министрите в страната могат да минат за предизборна агитация. Те не просто могат да минат, а направо са си предизборна агитация. И защо не? Може би електронните медии трябва да се запитат защо превръщат в новина тези предизборни рейдове на управляващите. И да си спомнят старата поговорка, че не е луд този, който яде зелника, а този, който му го дава. Вече от два месеца радиостанциите и телевизиите се надпреварват да излъчват репортажи как министър-председателят открива детски площадки и старчески домове с джакузи, дундурка сираци, изпраща випуски и т.н. По радиото се чу, а по телевизиите се видя как Иван Костов подписа с избирателите "Договор за България", а Надежда Михайлова представи пред камерите програмата на ОДС в биз-несцентър "София".
Алюзията за силикон пък възниква, когато в листите присъстват мутри, манекенки и фолкзвезди. И това вече ни се е случвало на избори. Вместо да питат политиците защо се възползват от това, което самите те им дават, по-добре медиите да се запитат къде е границата между новината, пропагандата и манипулацията. Отговорът е прост. Границата се размива от парите.
В името на високия рейтинг и на печалбата електронните медии и този път няма да се откажат от
старите хитринки
в деня на вота да съобщават в аванс резултатите от изборите. Миналата седмица говорителят на ЦИК Александър Александров припомни, че комисията ще наказва за обявяване на изборни резултати в деня на вота, които се извършват по скрит начин под формата на музикални класации. Със сигурност обаче радио-и телевизионните оператори няма да пропуснат да заобиколят закона. В деня на местните избори през 2003 г. "Дарик радио" и радио "Нет" информираха за изборния резултат. Кметската надпревара бе маскирана като музикална класация на хитове, всеки от който напомняше за дадена партия или личност. Гласовете, които уж са получили песента "Усмивката" на Трамвай № 5 или някоя от ариите на Лучано Павароти, казваха колко процента имат борещите се за кметския стол в София Стефан Софиянски и Васил Иванов-Лучано. Тогава никой от операторите не беше глобен,. Точно този номер едва ли ще мине втори път. Нищо чудно сега телевизиите и радиостанциите да измислят някакви тънки цветови намеци - като например, че България я очаква червен залез. Или че слънцето е започнало да жълтее, но небето още синее с някаква скрита надежда... А иначе пак ни очаква голямата скука от предизборните клипове, хроники и диспути. И бързо ще забравим
свежия полъх от Гласоводителя
Този познат вече и у нас тест е създаден в Холандия и на парламентарните избори преди две години там е бил попълнен от над два милиона души. Прилаган е в Германия, в Швейцария и преди вота за Европейски парламент през 2004 година. Той даде възможност и на българските избиратели да проверят до коя предизборна програма се доближават собствените им политически възгледи. Сигурно някои от попълнилите го в ИНТЕРНЕТ седесари доста са се изненадали, когато компютърът е показал, че всъщност одобряват лявата платформа. Или обратното - червен по убеждение и потекло се е оказал близък до идеите на Иван Костов. Добре, че програмите на петте партии си приличат, иначе телевизионните участия на политиците в теста през изминалата седмица щяха да станат рискови. Доста любопитно е например да се проследи доколко личните им възгледи противоречат с партийните директиви. Е, тотални разминавания нямаше, а стопроцентовите съвпадения говореха, че участникът е тренирал здраво на компютъра, преди да излезе по телевизията. За да не разсърди партията и лидера си.					



