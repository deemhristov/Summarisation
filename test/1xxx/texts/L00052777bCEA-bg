%Кап., 1997, бр. 31%
В два последователни броя на вестник “Капитал” бяха публикувани статия на В.Дремджиев относно проблемите на образованието по история и отговор от автори на учебници по история в българското училище. Статията от бр. 29, 21-27 юли 1997 г., озаглавена “История - най-неблагодарният кандидатстудентски изпит”, е попаднала право в центъра на проблема, защото иначе човек не може да си обясни тона и манипулиращия логически изказ на отговорите на “засегнатите”. Начинът, по който г-жа Искра Баева и господата Андрей Пантев и Борислав Гаврилов се опитват да вменят вина и неточности на статията, е познат отдавна. Той бе “научноидеологическа” практика на печално известна с бързите си отсъждания Партия. Известно е, че нейните дейци бяха прави, дори когато съгрешат. Затова, изглежда, и авторите, на които е обърнато внимание за техните пропуски, прибързано са отговорили, допускайки по този начин още повече грешки. 
Така например г-жа Искра Баева, която през 1990 г. влезе на лекция в университета с думите “Всички сме грешни, затова да се смирим и да си простим”, изглежда, не може да се смири и следователно да “прости” истината. 
Първото изречение на нейния “отговор” е безсмислица от логическа гледна точка, защото професионалната работа на политика е политиката и в нея не може да няма политизация. Второ, клеветата относно “неистината” в статията е майсторски манипулирана, но за жалост читателите на вестник “Капитал” имат ниво на грамотност, та макар и да не са били специалисти по история на БКП, както доц. Баева, умеят да четат и да премислят онова, което са чели. 
В публикацията на “Капитал” относно проблемите по историческото образование никъде не се казва, че урокът за “Политически живот в България (1944-1948)” е написан от г-жа Искра Баева. Там се чете, че “...Искра Баева, член на ВС на БСП, пише главата за 09.09.1944 г. и последвалите събития”. Подтекстът от казаното в статията е, че общото впечатление от уроците представя събитията на 09.09.1994 г. като различни от политически преврат, както се представят превратите на 09.06.1923 г. и на 19.05.1934 г. Което е факт, защото никъде в главата, съавтор на която е доц. Искра Баева, не се говори за политически преврат, извършен с помощта на военните и под вдъхновената военна подкрепа на СССР, каквито са фактите. Това, че “В София събитията имат характер на военен преврат”, както пише на с.420 в учебника, не променя контекста на дял V, настояващ къде открито, къде скрито за легитимността на някакво “антифашистко движение”, дошло едва ли не законно на власт. Едно е събитията да бъдат определени твърдо от историка като “държавен преврат”, друго е да се каже, че “имали характер на военен преврат”. Проблемът в учебника на доц. Искра Баева е повече от ясен - ВС на БСП пише историята на своята партия, използвайки за канава историята на България. И това ако не е политизация... 
Проблемът в учебника на г-н Пантев не е само политически, макар че той политизира имплицитно чрез философските постулати в контекста на урока. Основният проблем е научно-познавателен. Най-важният недостатък е липсата на единна концепция за историята. Не е ясно дали авторите изповядват политическия или цивилизационния подход при обяснението на събитията. 
Ясно се откроява опитът за марксизация на философската нишка в историята. Къде конкретно могат да бъдат забелязани подобни марксистки постановки? Във важния за концепцията на учебника урок № 5 се въвежда изненадващото понятие “икономика на спасението”, което отсъства в речника на епохата, както и в речника на изследванията по история на религията. Смайваща е тезата за “материално равенство пред Бога”, изповядвана уж от реформационно настроените лутерани. По същество такова твърдение легализира модерния марксизъм, крадящ на едро постулати от християнството. В урок № 16 е казано, че “ценностите на благородничеството се основавали на омразата”. 
В урок №2 7 иделогическите проблеми изобилстват. Учудващо е, че консерватизмът и либерализмът се приемат за следствие от Френската революция въпреки почти вековната им предистория в Англия преди 1789 г., което е видно от рождената дата на Едмънд Бърк, роден 60 години преди Френската революция. А никъде не са посочени религиозните мотиви, залегнали изначално в изповядването на либерализма и консерватизма. В същия урок, единствен за толкова важна материя, липсват доктрините за републиканското устройство и монархизма, оставащи в пълна тайнственост за децата. Център на урока е учението на социализма. Същевременно не са обяснени разликите между работническото движение в Англия само по себе си и учението на социализма, разработено във Франция и Германия. Поставени в една хронологична линия, децата ги вземат за единосъщни, а те не са. Работническото движение по време на появата и същината на идеологията си е различно от марксисткото и дори от социалистическото движение. 
В урок №40, с.234 стои важното за марксизма изречение - “Членството в социалистическите партии можело да се сравни с активната принадлежност към някоя църква”, което е съпоставимо по смисъл с изказването на Григорий Зиновиев на ХII конгрес на болшевишката партия: “Коминтернът - това е единна партия, разпространена в повече страни, това е повече от партия - това е по-скоро секта.” 
В урок №31 е допусната грубата фактологическа грешка, която, предадена дословно, гласи така: ”Организацията, създадена от Левски, нямала аналог сред националноосвободителните движения в Европа от онзи период.” Това не е вярно. Левски е последовател на Иван Касабов, който е копирал опита на Мацинисткото карбонарско (масонско) движение в Италия, наречено “Млада Италия”. Дори прозвището на Левски - Апостол на свободата, е заето от книгата на чешкия автор Карл Тума “Апостолът на свободата. Джовани Мацини”, преведена от Иван Драсов и публикувана на 05.06.1876 г. във “Възраждане”. Понятията “източен въпрос” и “болен човек”, използвани в урока, не са обяснени. 
Фактологическите грешки и пропуски също не са по-малко. В урок №5 папата е посочен за символ на християнството, а символ на християнството, както всички знаят, е кръстът. В урок №6 са посочени две различни дати за живота и управлението на английския крал Хенри VIII. В урок №9 така и не се разбира кой печели 30-годишната война, като в същия урок децата трябва да научат 40 дати и 21 имена. 
Урок №14, разказвайки за управлението на Кромуел, не съобщава нищо за името на управника и типологията на управление в периода 1658-1660 г. 
В урок №34 се казва, че Русия “загубила статута си на покровител на балканските славяни в рамките на Турската империя”. Такова право Русия не е имала. Според договора от Ункяр Искелеси Русия има право да се интересува от съдбата на християните в Османската империя, а не да покровителства славяните в нея. В урок №38 се казва, че Сърбия получила Западните покрайнини след Руско-турската война, което не е вярно терминологично . “Западните покрайнини” е термин, разпространен след Първата световна война и засягащ преминаването на областите около Босилеград и Цариброд в сръбско владение. 
В урок №41 е допусната груба грешка относно датата на смъртта на цар Фердинанд. Посочената година - 1943, е датата на смъртта на неговия син и наследник - цар Борис III. Фердинанд I Български умира през 1948 г. като обикновен гражданин. 
Термините и понятията в учебника подлагат на изпитание езиковата култура на хора с две висши образования. Речникът не само, че страда от безсмислена латинизация, но и понятията са безпринципно употребени. Често пъти игра на думи обяснява непознати събития и сложни явления от световната история на деца на 16 години. 
Да не говорим, че някои словосъчетания могат да красят сбирката с езикови бисери на проф.Иван Славов. Например словосъчетание от типа, че европейците “са изкушени от новите земи, както Ева е изкушавала с ябълката Адам”. Или, когато се говори за Русия, се казва, че “царят имал и добри страни”, което е пробив в изразяването на български език. 
Явно е, че профанизацията на учениците от толкова неточности, груби грешки и зле използвани латински изрази с псевдонаучен характер в бъдеще би била налице. 
Науката предоставя много възможности за лично облагодетелстване чрез спекула. Една от тези възможности е посредничеството между научни разработки на хора и лица, които не се познават. В Америка, Франция и Англия се говори за българска история например, а в България се говори за английска, френска и американска история. Американците и французите не знаят нищо за българската история, а българите не знаят почти нищо за американската, английската и френската история. Така биват печелени “тлъсти комисиони” обществен и научен престиж, като се постигат големи дивиденти при реализирането на интелектуален продукт от “маржовете в историческото познание”. 
Същинското интелектуално производство на посредника обаче е некачествено, нерентабилно и със скрити дефекти, поради което не се произвежда, а ако се произведе, не се харчи на истинския пазар на интелектуалната конкуренция и затова ползва държавни кредити. Но крайно време е да се сложи край на псевдоучеността на посредници, монополизирали науката чрез университетско кресло и писалка за подпис на дипломи. 
В България децата вече говорят два-три езика, младите учени са изкарали една-две специализации в чужбина, преводачите превеждат огромно количество книжнина, прожектират се документални оригинални филми и една партия не държи властта върху знанието. Така че проблемът при изучаването на историята не е в това дали неспециалист, критик на безсмислиците по принцип, стои като автор в библиотеките за френска история. Проблемът е защо хора, изхранвани от държавата да направят историята достъпна, преднамерено я затварят в чуждици, поднасят на читателите остарели текстове и учат децата с нелогични изречения. Проблемът е защо излъчват преголяма доза самочувствие на основа на държавно тиражирани, поръчково партийни издания и на застраховката “трудов договор в университет”? 


