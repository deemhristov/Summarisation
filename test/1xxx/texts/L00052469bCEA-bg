%ДС, 2003, бр. 31%
Брой 31, 21-27 юли 2003 г.
 
Начало
 Симеон Милев
 
Доближаване до световните достижения на одиторската професия
 
Господин Милев, в първото си интервю за “Делова седмица” в качеството на председател на ИДЕС казахте, че са нужни ускорени стъпки, за да се издигне одиторската работа на по-високо ниво. Може ли да се каже, че те вече са факт?
Рязкото повишаване качеството на одиторската работа изисква сериозен механизъм на действие. А за да заработи той, са необходими първоначални стъпки, които вече са предприети. В края на септември създадохме Съвет за контрол върху качеството на одиторската дейност, а в края на ноември приехме правила за неговата работа. След това избрахме няколко десетки вътрешни контрольори. Беше доста труден процес, защото всички регионални организации трябваше да излъчат свои представители, които да отговарят на определени изисквания.
Този съвет работи по редица въпроси, свързани с вътрешната контролна дейност на института, като подготви и прие редица документи. 
Окончателният пакет от документи, на основата на който ще се извършват бъдещите проверки на качеството на одиторските услуги, беше представен на последното общо събрание.
Всеки регистриран одитор, независимо дали е физическо лице или специализирано предприятие, трябва да изготви отчет за своята дейност, който е нов по съдържание и значително по-голям от досегашния. На базата на тези отчети съветът ще има възможност да пристъпи към избор на одитори за редовни проверки. Първият им етап ще стартира през есента. В рамките на следващите три-четири години трябва да се извършат проверки на всички регистрирани одитори.
Правилата за проверките включват: избора на одиторите и на одиторските им досиета, които трябва да бъдат проверени; начина, по който ще се реализира проверката на място; приключването на проверката с писмен доклад по форма, определена от Съвета за контрол по качеството на одиторските услуги. Съветът трябва да обобщи резултатите от проверките и да се определи как ще бъде разгласен ефектът от тях. Крайната цел е подобряване на професионализма на одиторите в най-широк смисъл.
Така че тези първи стъпки, които планирахме, за да може да се задвижи системата на вътрешен контрол, са направени. Контрольорите са избрани въз основа на няколко изисквания, най-важното от които е опитът. През юни съветът организира и проведе двудневен семинар с вътрешните контрольори, а на последното Общо събрание приехме и правила за заплащането им.
Вече приехте и своя професионално-етичен кодекс.
Да, това всъщност е професионално-етичният кодекс на Международната федерация на счетоводителите. Това ни доближава по-плътно към световните достижения на професията. Още повече че сме членове на тази федерация. Буквалното приемане на кодекса е много важен знак пред световната професионална общност, че България прави значими стъпки към нейните изисквания в тази област. Това е част от стремежа на страната да се присъедини към ЕС с достатъчно постижения.
Отвори ли се ИДЕС за обществото и за държавните институции в частност?
Положихме доста усилия в това отношение. В много посоки започнахме да отваряме института към обществото, за да може активната част от него, която се интересува от въпросите на счетоводството и одита, да бъде с достатъчно възможности за достъп. Така по-лесно ще разбере какво представляват професията, самият институт, какво прави той, какви неща се случват около него и т. н.
От началото на годината доста интензивно работихме с Министерството на финансите – това е институцията от изпълнителната власт, която най-пряко се занимава със счетоводството и одита. В резултат се стигна до едно много известно в професионалните среди становище на двете институции за представянето на дълготрайните активи*. Това е един от най-значимите проблеми на съвременното счетоводство на България. 
Участваме и в много работни групи - в голяма степен също свързани с работата на МФ – във връзка с данъчни закони и евентуално при промяна на счетоводния. На заключителната фаза се включихме и в подготвяното от експерти на МФ указание за данъчния амортизационен план. Публикуването му е предстоящо. То до известна степен се забави, но по-важният въпрос е какви трудности ще произтекат в практическата работа на редовия счетоводител и на одиторите. 
Вече работи интернет страницата на института. От есента миналата година насам тя се подобри значително. Има няколко актуални рубрики. На нея могат да се намерят новини, които се актуализират всяка седмица, доклади от научни конференции, оповестяване на общите събрания с дневния ред, а след това и техните решения. 
След решение на управителния съвет е в ход инициативата да се срещнем с редица държавни институции, свързани по някакъв начин с одиторската практика. Тъй като институтът е ангажиран да разяснява и популяризира одиторската практика, а в по-широк смисъл и ролята на експерт-счетоводителя като консултант, от началото на юли стартира серия от срещи с ръководители на някои от най-възловите министерства, които играят ролята на собственик от името на държавата в много предприятия. Това са министерствата на икономиката, на земеделието и горите, на отбраната и т. н. В отношенията между одитор и собственик обикновено има ясни и не толкова ясни неща. Затова решихме да помогнем за изясняване на нещата между одитора като професионалист, даващ независимо мнение за финансовия отчет, и институцията, представляваща собственика. Като че ли връзката между одитора и държавното предприятие е по-разграничена, по-индиректна в сравнение с частното предприятие.
Като резултат от тези срещи очакваме да се открие възможност за по-директен и редовен контакт с тези институции, от които зависят доста неща по изясняване ролята на одитора, възможността той да бъде ползван като индикатор за състоянието на предприятието, по назначаването му и по начина, по който се приема неговият доклад.
Причината за тази наша активност е, че от 1 юли в България действат международните одиторски стандарти. Членовете на ИДЕС са длъжни да ги спазват при извършване на професионалните си ангажименти. Това означава значителна промяна от гледна точка на статуса на одитора, документацията му, отношенията му с институциите. Досега действаха Национални одиторски стандарти, малко на брой и обем, но които съответстваха на съответните международни стандарти. 
Каква е готовността годишните финансови отчети на предприятията за 2003 г. да бъдат изготвени по МСС?
Този въпрос е труден и на него не може да се отговори с едно изречение. Той не може да не се разглежда с уговорки и условности. Затова не може да се каже не са готови или много са готови. Отговорът донякъде са готови, пък не говори нищо. 
От началото на 2003 г. МСС действат на територията на страната за една малка по брой, но значима група предприятия. За тези предприятия от групата, които и преди 2003 г. са прилагали по една или друга причина МСС, по принцип не би трябвало да има проблеми. Те не са в казуса “прилагане за първи път на МСС”. Следователно другата група предприятия са в по-трудно положение. 
Бордът по МСС прие международен стандарт, който регламентира правилата за прилагане на МСС за първи път. Той влиза в сила за периодите, започващи на или след 1.І.2004 г. По-ранното му приложение се насърчава, т. е. ние в България сме в групата на желаещите да го приложат. Така че малко особено се получава и като статус, защото за ЕС стандартът е задължителен от 2005 г., а в нашата страна съгласно ЗСч МСС за определени предприятия са задължителни още от тази година.
За да бъдат нормативен акт според правната система на България, стандартите трябва да се публикуват в “Държавен вестник”. МСС бяха отпечатани като негова притурка. Те обаче никога преди това не са публикувани като нормативен акт в нито една от държавите, които ги прилагат. Те винаги са били обект на авторски права на Борда по МСС. В случая е направен компромис българската държава да ги публикува. Обаче в “Държавен вестник” са включени стандратите без общите положения, разясненията на постоянния комитет към Борда по МСС и всичко останало в цялостното издание на същия. Възниква въпросът - държавата отделно ли ще публикува стандарта за първо прилагане на МСС. Той все още няма превод на български език - и кога ще стане това, за да е в сила за 2003 г. Друг въпрос е защо МСС трябва да бъдат задължителни за абсолютно всички предприятия като единствена база. Това е спорно и ние ще се опитаме като институт да повлияем за промяната на тази норма в ЗСч. 
Тези и други свързани с тях въпроси могат да бъдат обект на дискусия. Надявам се тя да завърши разумно. Ние, счетоводителите, много обичаме думата разумно. Тя изглежда доста хлъзгава, но отразява сложността на процесите. 
Застъпвате тезата, че одиторът трябва да бъде не само проверяващ, но и консултант. Накъде върви одиторската професия?
България е малка страна, в която пазарната икономика не е достатъчно развита. Една от най-успешните индикации за много добра пазарна икономика е състоянието и развитието на фондовата борса. Ние нямаме такова нещо – даже предприятията, на които се търгуват ценните книжа, то е инцидентно. Значи можем да говорим, че реално липсва този пазарен фактор. Той спъва много неща. И сред тях са и тези, към които се стремим прекалено амбициозно. Ние сме страна, в която се развива малък и среден бизнес, с фамилна собственост или собственост на малък брой хора. Следователно ще разчитаме на това развитие и обективните условия за чисто одиторство са много малко. Но одиторът е нужен в българската икономика дори и само за това, че той е най-високо образованият счетоводител в страната, който има директен достъп до предприятията. Следователно се очаква да оказва положително влияние върху развитието на счетоводната практика. 
Одиторът в България в много голяма степен се явява консултант. Въпреки че формулата, по която той работи, е независимо експертно мнение върху финансов отчет от гледна точка на неговата достоверност в значимите аспекти. В самия одит като функция одиторът неизбежно се явява в ролята на консултант. Защото неговите забележки, препоръки за отчета, изразяването на квалификации (резерви) в одиторския доклад са начин за подобряване на отчета. Тоест той консултира как отчетът да стане по-добър.
Но когато говорим за консултантска дейност в буквалния смисъл на думата, когато одиторът изпълнява ангажиент по одиторските стандарти, той не бива да бъде консултант по начин, по който да оказва влияние за създаването на отчета, т. е. за представянето на определени пера, защото след това ще одитира това, което е консултирал. Всеки дипломиран експерт-счетоводител трябва да умее да прави това разграничение, така че да не се нарушава неговата независимост в качеството му на одитор, изпълняващ одиторски ангажимент. Самото предприятие не трябва да го притиска да изпълнява консултантски функции от такова естество, за да не бъде зависим от собственото си мнение. 
В момента в света се акцентира върху това одиторът да бъде максимално независим, когато изпълнява одиторски ангажимент върху финансови отчети. Ако се наруши правилото, ще се наруши неговата независимост. Този акцент произтича от скандалите, които станаха с големи консултантски компании в САЩ.

 


