%Кап., 2002, бр. 13%
Фелини със сигурност би изгледал просълзен върховата атракция на 74-ата оскарова церемония - артистите от Цирка на слънцето летят по трапеците на смъртта над главите на слисания елит на Холивуд, докато по екраните отзад се редуват паметни каскади от Харолд Лойд през Индиана Джоунс до “Матрицата”. Целулоидната фикция става живот; в един миг артисти и зрители рискуват истински; киното се връща към пракорените си като зрелище. Точен акцент към една година, когато реалността се стовари грубо върху Америка и нейния културен фронтмен - Холивуд. 
Сега старите стереотипи (на екрана и извън него) вече не важат и от академията се очакваше ясно послание. Тя го даде недвусмислено - повече реализъм, повече филми за възрастни. 
Но преди това индустрията трябваше да подреди собствения си дом, да се покае за старите грехове. А те са най-вече към хората с различен цвят на кожата и на... мисленето. Затова най-знаменателните моменти на филмовото събитие на годината станаха две симптоматични появявания - Сидни Поатие и Уди Алън. Единият символ на расовата, другият - на естетическата алтернатива на холивудския истаблишмънт. Съобщението е в прав текст - all together now! 
Осребряването на таланта с различен цвят на кожата назряваше през годините подобно на каменното кълбо зад Харисън Форд от началото на “Похитителите...”. Там е и сричащата благодарност на Хати Макданиел, получаваща “Оскар” през 1939 за поддържащата роля на дойката в “Отнесени от вихъра”: “Приемам наградата и като кредит на доверие към моята раса...” Листчето, от което чете обаче, е написано от шефовете на “Метро”. Там са и самотният “Оскар” за главна мъжка роля на Сидни Поатие (Lilies of the Field, 1963), и поддържащите оскари за Дензъл Уошингтън (“Величие”), Упи Голдбърг (“Призрак”) и Куба Гудинг (“Джери Макгуайър”) - всичко три от 1989 до днес. Има го и падението през 1996, когато сред 160-те номинирани има само един афро-американец. Специалната американска 2001 г. бе добър повод да се освободи натрупаното напрежение. За чест на академията водещите актьорски оскари - Дензъл Уошингтън за “Тренировъчен ден” и Холи Бери за “Балът на чудовищата” - бяха дадени за роли, различни от досега запазените за чернокожи. За пръв път в кариерата си Уошингтън играе злодея във филма - нещо, което така и не се случи на Сидни Поатие. Далеч от идеалното е и героинята на Холи Бери - недодялана и истерична келнерка, възпитаваща сина си с бой. Триумфът на Уошингтън бе за сметка на Ръсел Кроу и компенсира обърнатите им роли миналата година - тогава статуетката отиде при гладиатора, а не при несправедливо затворения боксьор от “Ураган”. Въпреки че изпълнението на Дензъл бе сравнено с това на Де Ниро от “Разяреният бик”. 
Неделната нощ на истината 
показа, че след 13-те номинации на “Властелина на пръстените” академиците (5695, преобладаващо актьори) са се стреснали дори повече от конкурентите на “Ню лайн”. Те знаеха, че моментът не е подходящ за еднолични триумфи, и направиха всичко възможно да разпръснат максимално оскарите. По четири отидоха при “Красив ум” и фентъзи-епопеята по Толкин, четирите актьорски оскара бяха разпределени в четири различни филма. Подтекстът остана в качеството на категориите. Престижните отличия (филм, режисьор, сценарий, женска поддържаща роля) бяха запазени за филма със сериозното послание - триумфиращ над трудностите (шизофрения) индивид, спасен от любовта на човека до себе си в романтична драма по истински случай - “Красив ум”. За чистото, макар и съвършено реализирано зрелище на “Властелинът...” останаха утешенията на техническите оскари (оператор, визуални ефекти, грим, саундтрак). В скоби - операторската статуетка тук е доста измислена заради много малкото кадри без специални ефекти. Показателно за настроенията на вечерта бе лишаването на филма и от считаната за сигурна награда за поддържаща мъжка роля (Йън Маккелън). Тя отиде при доказалия се англичанин Джим Броудбент (помним го като подуващия се от храна артист от “Куршуми над Бродуей”) за (пак!) драмата по истински случай “Айрис”. Нещастието на монументалната приказка по Толкин беше, че олицетворява невинност и бягство от реалността, подходящи за едни по-ранни и по-благородни времена. За оня Холивуд на “Вълшебникът от Оз”, “Бен Хур” или дори “Гладиатор”. В добавка толкинистите по света трудно ще преглътнат и спестения “Оскар” за адаптиран сценарий. 
Водени от все същата 
Политика на висша целесъобразност 
академиците престъпиха някои от най-консервативните си правила. Като например главните оскари да отиват при филма с най-много номинации (18 пъти в последните 19 години) или вслушването в гласуването на продуцентската гилдия (9 в последните 12). Продуцентите наградиха “Мулен руж”, а отличието взе “Красив ум” - сантиментално-романтичен и хуманистичен по толкова удобен начин. Изпреварилият времето си тотален мюзикъл на Баз Лурман остана само с премиите за художник и костюми, но в лицето на Катрин Мартин, съпругата (!) на режисьора. Удобно измъкване. Потвърждаващо мълвата, че академиците си говорели на ухо как не са разбрали нищо през първите 20 минути на филма... 
В случая с Холи Бери обаче неписаното правило проработи. Точно наградата на актьорската гилдия изстреля за две седмици красивата мулатка в стратосферата. Помогна й също разделянето на “белите” гласове между Сиси Спейсик (“В спалнята”) и Никол Кидман (“Мулен руж”). За особената, парадоксална етика, управляваща често гласуванията на академията, говори и съвсем сериозно лансираната версия, че фаворитката Спейсик е пренебрегната, защото героинята й във филма пуши прекалено много в кадър... Тази “етика” често е давала оскарите като компенсация за предишни качествени номинации (Дензъл Уошингтън) или пък на актьори, сменили успешно амплоато си (Рон Хауърд, “Американски графити”). 
Не трябва да се забравя също, че като всяка награда и оскарите изразяват моментния вкус на една група хора. Точно нея Ръсел Кроу подразни силно с антипродуцентското си поведение на пресконференцията след британските филмови награди - емоционалният австралиец мълча там демонстративно, защото от речта му при получаването бяха отрязани няколко стиха за подчинената съдба на актьора в днешния шоубизнес. Консервативното мнозинство веднага счете, че му е още рано да влиза в историята редом със Спенсър Трейси и Том Ханкс с последователни оскари. Още повече че е неамериканец в една важна за Америка година. 
На 74-те оскари много неща се случиха 
За първи път 
Освен описания вече афро-американски пробив: първото награждаване на музикалния ветеран Ранди Нюман (след 16 неуспешни номинации!); първият пълноценен “Оскар” за анимация на “Шрек” (който, ако не беше новата категория, можеше спокойно да се състезава за най-добър филм); за първи път клиповете бяха разнообразени с коментар зад кадър на номинираните професионалисти - режисьори, оператори и сценаристи; за първи път касовият чуждестранен фаворит (“Амели”, 5 номинации) отстъпи на малък филм от неизвестна за киното страна - босненският “Ничия земя” дойде направо от “София филм фест” и напълно покри политическата линия на вечерта - по балкански реалистична военна метафора срещу по френски фриволна игра на живот и любов. Покрай него и кашонът с българско вино, дар на режисьора Танович от нашия фестивал, влезе в оскарните анали - ако не с кино, поне с виното вече сме там. 
Но над всичко остана едно голямо “за първи път” - Уди Алън. При предишните си три награди (режисура и сценарий - “Ани Хол”; сценарий - “Хана и нейните сестри”) тъжният манхатънски Чаплин предпочиташе да свири на кларинет в любимата си джаз-кръчма, вместо да се поти под холивудските прожектори. Сега каза просто, че е дошъл не защото е повярвал в състезанията в изкуството, а заради своя наранен град - Ню Йорк. Беше забавен и трогателен като своите филми - с опрощаваща ирония към света и себе си. Думите му бяха последвани от може би най-хубавия монтажен откъс (реж. Нора Ефрон), виждан някога на оскарите - вътре бяха и “Манхатън”, и “Имало едно време в Америка”, и “Шофьор на такси”... Все филми от спасителната кръвна група за отварящия се към сериозността нов Холивуд от 2002. Спасителите също бяха там, в киносалона-дворец на “Кодак” - освен самия Уди, на финала видяхме Дейвид Линч да поздравява усмихнато алтернативния патриарх Робърт Олтман. Както му е тръгнало на Холивуд на либерално отваряне - догодина режисьорският “Оскар” сигурно ще е за Мартин Скорсезе... 
Настъпва масова “хачовизация” в БНТ.


