%Кап., 2002, бр. 11% 11, стр. 37
Успехът на hi-tech инкубаторите зависи от управлението им като частен бизнес 
Ключът към оцеляването на създадените компании ще е реалното взаимодействие на местната и държавната власт, университетите и бизнеса 

Томислав Дончев, изпълнителен директор на "Високотехнологичен инкубатор - Габрово" АД
През последните 50 години бизнесинкубаторите и в частност високотехнологичните инкубатори (ВТИ) като инструмент за стимулиране на икономическото развитие се преоткриват и прилагат с успех в различни страни под формата на различни институции - общински, държавни, неправителствени или търговски дружества. Към настоящия момент в над 25 страни по света света функционират повече от 150 ВТИ, те са приложима мярка и спрямо наличните реалности в бизнеса, науката и висшето образование в България и чрез нея е напълно възможно да се решат част от проблемите на икономическата среда - липса на стартови ресурси, слаб достъп до чуждестранни пазари, ниска предприемаческа култура. Високотехнологичния инкубатор обаче за разлика от общия тип инкубатори не е спасителна мярка, а 
Стимул за най-добрите компании 
Социалните цели са на втори план, основният е създаване на нови високотехнологични бизнеси, подпомагане на пазарния успех на нови продукти и технологии. Затова за добрия ход на проекта на програма PHARE Hi Technology Business Incubators е изключително важно първите изградени ВТИ да бъдат успешни - от това зависи не само по нататъшният ход на програмата, но и като цяло бъдещето на високите технологии в страната. 
Проектът на програма PHARE за високотехнологични инкубатори, който е в процес на реализация, е възможност за подкрепа на стартиращия високотехнологичен бизнес в различни градове на страната. Към настоящия момент това е почти безалтернативен източник на подкрепа за подобно начинание. 
Техният успех обаче зависи от спазването на основни принципи на работа на тези инкубатори, формулирани чрез много проби и грешки в практиката на по-напреднали страни. 
Основният принцип на действие на ВТИ е създаването на благоприятна среда за развитието на приети на конкурсен принцип новосформирани компании. Цената на предоставяните услуги е осезаемо по-ниска от пазарната и нараства заедно със срока на престой в инкубатора (обичайно между 2 и 3 години). Като разлика от общия тип инкубатори ВТИ осъществяват редица специфични дейности, специално ориентирани към hi-tech производства - предоставя се достъп до оборудвани лаборатории, консултации, специфично обучение и облекчени режими на сертифициране на специалисти, компании и продукция, приоритетно се осъществява маркетингова подкрепа, насочена най-вече към износа на продукти и услуги. 
Успешната работа на един ВТИ може да се превърне в шанс за региона, в който се реализира подобен проект. Погледнато в перспектива, това означава откриване на нови работни места, възпрепятстване на "изтичането на мозъци", създаване на атрактивна среда за инвеститори, комерсиализиране на научните изследвания, засилено търсене на пазарните измерения на научно-развойната дейност (НРД), общо икономическо оживление и повишаване на износа. Един устойчив ВТИ би могъл да промени бизнесклимата в региона чрез създаване на предприемаческа култура и отваряне на иновационната икономика. 
Класическият модел на ВТИ предполага 
Тясна връзка с академичните центрове 
Това осигурява не само пряк достъп на инкубатора до разработваните нови продукти и технологии, но дава шанс за отваряне на университета или друго научно звено към пазарните реалности, за скъсяване на пътя от иновацията, до прилагането и под формата на печеливш бизнес. В конкретната ситуация това ще работи и за решаване на проблемите с комерсиализацията на научната продукция. Не е тайна, че акцентът върху фундаменталните изследвания и слабата приложимост на науката са хронични болести на българските научни звена през последните години. 
Успехът на тези институции е в пряка зависимост от прилагания мениджърски модел. Поради факта, че ВТИ е скъпа форма за подпомагане на високотехнологичния бизнес (като първоначална инвестиция и като текущи разходи), неефективното управление обрича част от инкубаторите по света на фалит още през първите 3-5 години или на "оцеляване" без възможност да се осъществяват в пълният им обем заложените цели. 
Според приоритетите на програма PHARE инкубаторите ще се изграждат в градове с технически университети. Фактор, който трябва да се вземе под внимание, е и наличието на човешки потенциал - млади, предприемчиви специалисти и мениджъри, способни да управляват успешно институция като ВТИ, мениджъри с опит и квалификация в посочената сфера, каквито у нас за съжаление на този етап почти липсват и трябва тепърва да бъдат създавани. Друг фактор са съществуващите традиции в индустриалното развитие на дадения регион. Моделът на изграждане на ВТИ предполага съвпадане на приоритетите и добро взаимодействие между всички фактори в населеното място - бизнес, университет, държавна и местна власт, неправителствени организации и местна общност като цяло. При сериозни пукнатини в това взаимодействие проектът е обречен на неуспех, тъй като е зависим от всички тях. 
По-голяма част от инкубаторите по света, включително и предвидените за изграждане в България, по дефиниция са с идеална цел - т.е., дори да не са регистрирани по Закона за юридическите лица с нестопанска цел, техен приоритет не е да формират печалба, а да подпомагат развитието на високите технологии. Въпреки това ВТИ трябва да се управляват с ефективността и активността на частен бизнес. Въпреки рестрикциите, свързани с формирането на печалба, съществуват модели за изграждането на ефективен мениджмънт на ВТИ. 
Първо важно условие е да бъдат привлечени хора с опит в съществуващия hi-tech бизнес. В световен мащаб мениджъри и собственици от утвърдени компании проявяват силен интерес към участие в бордовете на ВТИ дори на обществени начала. Достатъчен мотивиращ фактор в случая се явява възможността за непосредствен контакт с нови технологии и разработчици. Важно е присъствието в борда и на действащи фигури от държавната и местната власт - това обикновено гарантира по-добро взаимодействие с публичните институции. 
Освен борда (управителния съвет) ключови институции в един високотехнологичен инкубатор са комисиите по селекция и оценка, които приемат компании в инкубатора, както и ангажираните специалисти по оценка на научно-развойни проекти. От тях зависи върху кои стартиращи компании, екипи и специалисти ВТИ ще концентрира подкрепата си, което е фактор не само за успешната работа на инкубатора, но често и въпрос на съществуване - ВТИ е в пряка зависимост и от успеха на "инкубираните" компании. При безперспективни и фалиращи компании ВТИ няма да има възможност да получава обратно финансиране от фирмите и скоро се обрича на неуспех. 
Учейки се от практиката, можем да отбележим, че слабата ефективност на програмите за ВТИ в някои страни се дължи на факта, че те са държавни структури, т.е. страдат от всички традиционни болести на държавната администрация - слаба мотивираност на персонала, висок корупционен потенциал, липса на гъвкавост и активност. По тази причина може категорично да се препоръча ВТИ да не се свеждат до част от някоя традиционна институция, а 
Да се изграждат като независими организации 
ВТИ трябва да бъдат свързани със съответните институции на местната и държавната власт, трябва да работят в тясно сътрудничество с университетите, но не и да бъдат част от тях. 
Прякото прилагане на световния опит към българските реалности обаче е пряк път към един добре подготвен неуспех. Бизнесът, системата на висше образование, НРД в България имат редица особености, които трябва да бъдат взети под внимание, защото те формират средата, в която ще функционират ВТИ. Все още в България не съществува централна държавна система за подпомагане на стартиращите високотехнологични бизнеси (например т.нар. Office of the Chief Scientist - канцелария на секретаря по науката, координиращ орган между ВТИ, сериозен фонд за стимулиране на високите технологии), както и други сериозни форми и институции за стимулиране на този икономически сектор. Това означава, че изградените ВТИ ще бъдат дълго време почти безалтернативни и наред с това самотни институции. Липсата на взаимодействие с институции със сходни цели може частично да се компенсира със засилено сътрудничество с университетите, публичните администрации и бизнеса. Актуални ще бъдат и съвместни действия на всички изградени ВТИ, особено в посоката на разработване на чуждестранните пазари - общи контракти с маркетингови компании на Запад или създаването на общи компании с цел по-добра реализация на продукцията, съвместно разработване на пазари, съвместна реализация на по-мащабни поръчки и др. 


