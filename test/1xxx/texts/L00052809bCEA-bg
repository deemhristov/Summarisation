%Кап., 2001, бр. 32%, стр. 40
Първата жертва на антиглобализма ще бъде телевизията 


Общоизвестна баналност е, че от ниската перспектива на всекидневието трудно се забелязват тенденциите, проектирани в бъдещето. И ако на Запад вече осъзнаха, че антиглобализмът не е просто поредната мода, а носи енергията поне на 1968 г., то някои странични ефекти от новата младежка революция все още остават неразпознати. 
Новите медии 
Кой медиум успя да събере и да организира тези 200 хиляди в Генуа и стотиците хиляди преди това в Сиатъл, Прага и Давос? Не, не беше телевизията, която иначе умее да мобилизира масите за олимпиади, милениуми, слънчеви затъмнения и световни първенства по футбол - антиглобалистите се надушиха, събраха и организираха чрез интернет и чрез мобилните си телефони. При това този тих, но радикален протест срещу всемогъщия медиум на втората половина от ХХ век е само сянката на нещо мощно, пробягваща по гладката повърхност на самодоволния телевизионен екран. 
Масовото не е шик 
Още в края на 80-те години американски социолози констатираха, че като съдържание и качество на програмите телевизията в САЩ постепенно се свлича към вкуса, доминиращ в самата основа на обществената пирамида. В едно изследване на масовата култура авторите с изненада констатират следната закономерност: колкото по-нагоре е в обществото, толкова по-малко телевизори има домакинството. Долната средна класа в САЩ притежава по един телевизор почти във всяко помещение, докато невидимият обществен връх, хората, които гледат отвисоко дори на Бил Гейтс, изцяло са изхвърлили този предмет от домовете си. 
Телевизионна конфекция 
Всеки по-внимателен наблюдател може да констатира промяната, която през последното десетилетие настъпи в телевизионните програми, излъчвани в развитите европейски държави. Свличането към най-масовия вкус, към равнището на улицата, супермаркета и стадиона, което социолозите регистрират в САЩ още през 80-те, в Европа е още по-очевидно поради дълголетната самозаблуда, че телевизията може истински да информира, образова и да разпространява култура. В най-гледаното телевизионно време десетките канали в Германия вече почти не излъчват филми или предавания, по-дълги от 45 минути - вкусът и ниският праг на концентрация на масовата телевизионна публика (от която пък - логично - зависят рекламните приходи) заточват всички по-сериозни предавания и игрални филми в нощните часове. Така "шампиони" по гледаемост стават най-тривиалните и безсъдържателни жанрове - концертите с народна музика (!!), сапунените сериали, състезанията във Формула 1, безчетните тв игри, сензационните псевдоинформативни предавания. 
Трупове, цици и животни 
Медиен скандал избухна наскоро в Германия, когато недоволни студенти изнесоха следния факт от кухнята на RTL, най-големия частен телевизионен канал в Европа. В собствената си телевизионна школа (подкрепяна впрочем и с пари на данъкоплатците) "професионалистите" от RTL набивали в главите на бъдещите журналисти рецептата за успеха на всяко новинарско предаване: трите Т (на немски). Зад това почти средновековно заклинание се крие баналността на телевизионното зло - "трупове", "цици" и "животни", това иска публиката от новините, това са трите Т, които й предлагат все по-усърдно частните, а и обществено-правните канали в страната. Земетресения, вулкани, верижни катастрофи, атентати, масови гробове, педофили, транссексуални операции, клубове за групов секс, клонирани овце, мили котенца, китове самоубийци, кучета убийци и коварни кърлежи - така изглежда светът през оптиката на новото телевизионно новинарство. Е, има и политика, но тя обикновено е сплескана до неузнаваемост някъде между труповете, циците и животните, така че (по Маклуън) не картината илюстрира новината, а по-скоро новината пречи на картината и дразни зрителя. Войните и преговорите, изявленията на политиците, дебатите и законопроектите, изобщо цялата така наречена сериозна информация са пресовани в някакви 15-секундни десертни вафлички, от които след миг остава само блудкавият вкус. Неслучайно успешни са именно онези политици, които се явяват пред камерата в безупречен марков костюм и без запъване произнасят до четири на брой кратки и закачливи изречения. Както пише в последния си бестселър един сравнително млад германски журналист: "Нас не ни интересуват мислите на политиците - интересуват ни техните костюми." 
Преситеният разтвор на потреблението 
"Хората вече не понасят театъра на политиката - така, както навремето протестантите не понасяха театъра на религията. Днес хората мечтаят за истинска политика - така, както навремето мечтаеха за истинска религия." Тази по-скоро пожелателна констатация на френския философ Пиер Бурдио от едно интервю пред списание "Шпигел" полемизира именно с описаната инерция. Тя се опитва да формулира новата парадигма на политическото, което започна да се легитимира по улиците на Сиатъл, Прага и Генуа. Удивително е, но поколението на западните антиглобалисти се бунтува колкото срещу капитала без граници и световното преплитане между икономика и политика в ущърб на малките и бедните, толкова и срещу своите по-големи братя и сестри, които в сънливо самодоволство се интересуват от костюмите, а не от идеите. "Хората от Сиатъл" са може би първата западна генерация, отрасла без спомен за бедност и социални сътресения, но затова пък преситена до границата на отвращението от благата на потребителското общество. Картината все още е аморфна и всяко обобщение е рисковано, но все пак физиономията на поколението постепенно добива тен и характерни черти. Редом с мобилните телефони и компютрите тези млади хора носят в раниците си по няколко чужди езика, за тях пътуването през границите е не само естествено, то е форма на живот. Самата раница вече е не толкова метафора на протеста, колкото негативен символ на многобройните вещи, изоставени в довчерашните детски стаи. Онова, което телевизията и консервативните културолози доскоро виждаха като "общество на безграничната забава", затънало в собствения си лепкав хедонизъм, внезапно се оказва инкубатор на нов универсален морал, на глобално състрадание и жилава съпротива. 
Пасивност и обездвиженост 
Антикапиталистическият патос на "хората от Сиатъл", техният бунт срещу неолиберализма, срещу международния ред, който според Ноам Чомски обслужва потребностите на капитала, а не на хората, е видимата страна на новото младежко движение. По-невидимата му страна е стремежът към субект-ност, желанието за индивидуално политическо действие. Именно в тази точка възниква и ерозията, която започва да разяжда всемогъщия медиум, наречен телевизия. Защото поколението на западните антиглобалисти вече има тежка алергия от пасивната консумация, то се изприщва от всеки допир до масово спуснатите, промишлени вещи и образи, то (отчасти наивно) мечтае "екологически чисто" материално и виртуално потребление. Тези млади хора все по-често заобикалят както търговските супермаркети, така и медийния супермаркет, наречен телевизия, защото интернет ги е научил да избират сами, да бъдат критични и диалогични, да наказват с изключване скуката, дидактиката, празнословието и другите пуканки на класическата масова телевизия. Неслучайно авангардните софт- и хардуерни технологии вече са се ориентирали към интегрирани уреди, към постепенното сливане на телевизор, компютър, телефон и аудиоапаратура, към свободното, индивидуализирано композиране на тв програми и електронни издания, към интерактивното общуване с медиите. 
Народът не е прав! 
Водещият на едно популярно българско телевизионно шоу наскоро с гордост изложи творческото си кредо: "Хората ни гледат, защото ние говорим това, което мислим." Може ли обаче мислите да са глупави, а изговарянето им - важно? В лоното на цитираното кредо (общовалидно за телевизионния шоубизнес, впрочем) самодоволно се гуши псевдолибералната увереност, че не може да е глупаво онова мислене/говорене, което се харесва на публиката, защото тя е народът, а против народа не се говори. На западните антиглобалисти обаче очевидно все по-малко им пука за политическата коректност и псевдолиберализма, те интуитивно се опитват с практически действия да "отменят" масовата глупост. Защото съпротивата чрез анализ вече десетилетия наред удря на камък. Както пише френският философ Ролан Барт в есето си за сборника "Стратегии на затъпяването - инфантилизацията на купонджийското общество": "Ако глупостта се поддаваше на научен анализ, телевизията отдавна да е рухнала." 
Бъдеще без телевизия? 
В индустриалните общества обаче възгледите на интелектуалните елити все по-бързо проникват до политиката, а през нея - и до масовото съзнание, за да се превърнат един ден ако не в норма, то поне в общо място. И ако приемем, че днешните западни антиглобалисти са утрешният елит на тези общества, то техните възгледи обричат на бавна ерозия поне един от градивните елементи на потребителския "свят без граници" - телевизията.


