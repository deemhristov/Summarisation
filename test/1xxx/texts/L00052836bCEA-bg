%Кап., 2002, бр. 40%
"Капитал"  5 октомври 2002 , 46 стр.
С един куршум "Александра" отстреля всички зайци 
С видеокасетите за един лев разпространителят разчиства пазара, преди да отвори новия си киносалон 

Боряна Бъчварова  
 
Доста хора хронично не си доспиват, откакто в средата на август цената на видеокасетите падна четири-пет пъти до левче дори и за новите филми. Вълнуващият въпрос сега е докога ще продължи промоцията. И понеже краят? не е обявен, тоест може да настъпи във всеки момент, филми се гледат и по нощите. Интересно е също защо потребителите получиха този подарък? 
Точният отговор, изглежда, е в главата на един човек - президента на "Александра груп холдинг" Стефан Минчев. На пръв поглед той прилича на могъщ вълшебник, който с едно махване на пръчката успя да изравни цените на видеокасетите в цяла България. Самият г-н Минчев заяви за "Капитал", че "промоцията "Всичко за 1 лев" е възникнала спонтанно и без предварителна организация по идея на голяма група собственици на видеоклубове в цялата страна, притеснени от ширещата се нелоялна конкуренция на пиратстващи видеотеки и интернет клубове". Той твърди, че "Александра груп холдинг" не притежава собствени видеотеки, поради което не може да влияе директно на ценообразуването в тях. 
Възможно е промоцията да е възникнала по идея "отдолу". Но не изглежда реалистично собствениците на 1000 видео-теки в цялата страна, които дори нямат общ съюз, да договорят единни цени и да ги спазват. Най-малкото защото пазарът в различните градове на страната е различен. Г-н Минчев обаче и да иска не може да каже друго, тъй като налагането на единни цени се смята за злоупотреба с доминиращо положение и е наказуемо по Закона за защита на конкуренцията. Това, че "Александра" има доминиращо положение на пазара, е безспорен факт, установен и от Комисията за защита на конкуренцията преди четири месеца. Компанията държи видео-правата за България на водещите световни киностудиа - "Парамаунт пикчърс", "Кълъмбия - Трайстар (Сони) пикчърс", "Туентиът сенчъри фокс", "Юнивърсъл пикчърс", "Метро Голдуин Майер", "Колумбия" и "Уорнър брадърс", "Буена виста", "Дрийм уръкс" и "Ню лайн синема". Освен това плътно работи с около 90% от видеотеките в страната. При проверката си обаче КЗК не намери доказателства в досегашната практика на "Александра" да злоупотребява с доминиращо положение чрез налагане на единни цени. 

Промоцията е отговор на пиратите на видеопазара 

които притискат собствениците на видеотеки, обясни президентът на "Александра" в интервю пред в. "Труд". Той определя като пирати видеотеките, които "не се съобразяват с пазарните цени", интернет клубовете, които незаконно предоставят филми, и продавачите на пиратски DVD. Ако никой не плаща за използването на филми, не след дълго филмовата индустрия ще изпадне в колапс и нови заглавия няма да има, обяснява каузата си Минчев. По негова информация сега пиратството е 40% от пазара. В момента имало бум на видеопиратството предимно вследствие на появата на новите видеоформати - DVD, DIVX, CD-VIDEO и др. Новите играчи са интернет провайдърите и клубовете, аудиопиратите и пр. Затова и по клубовете се провеждали масирани акции, като се изземвали компютри. 
"Що се отнася до т.нар. независими видеотеки, може да се каже, че известните под това наименование клубове са замесени също в пиратска дейност, пише Минчев. Съществуват редица доказателства за това и редица районни прокурори се занимават с тях. Министерството на културата също иззе напоследък доста видеоносители, които се разпространяват без съгласието на носителите на правата." 

"Атаката е насочена срещу независимите видеотеки 

Тя е поредният и най-сериозен удар", твърди Веселин Станчев, адвокат на сдружението им "Юнит видео". Войната между независимите видеотеки и "Александра" има предистория, която започва от ноември 2001 г. Тогава видеоразпространителят коренно и без предизвестие промени системата си на работа с видеотеките. "Александра" спря да им продава касети и започна да сключва с тях договори за съвместна дейност. Касетите остават собственост на "Александра", а се дели оборотът от отдаването под наем на техните касети и от касетите на други видеоразпространители. Част от видеотекарите отказаха да работят при тези условия, обединиха се в "Юнит видео" и подадоха жалба срещу "Александра" в Комисията за защита на конкуренцията. КЗК обаче я отхвърли с аргумента, че не открива злоупотреба с доминиращо положение на пазара. Станчев твърди, че от "Александра" са опитвали всякакви средства, за да принудят видеотеките да работят с тях по новата система. Съвместно с антипиратската организация във филмовата индустрия БУЛАКТ са инициирали проверки на икономическата полиция за това дали работещите видеотеки имат договор с тях. След като сдружението е подало жалба до главния секретар на МВР, че при проверките не се спазва процедурният ред, те са утихнали и са станали по-законосъобразни. Напоследък имало и случаи на отказ на прокуратурата да образува наказателни производства срещу независими видеотеки, за които не се е потвърдило, че предлагат пиратски касети. 
Не е изключено независимите видеотеки наистина да са опрели до пиратския сектор, след като официалният доставчик на най-касовите видеофилми отказа да ги снабдява, ако не приемат условията му. Някаква хилава възможност за тях е да купят касети на "Александра" например от "Метро", но напоследък там излизат само единични заглавия. Председателят на "Юнит видео" Димитър Драганов твърди, че, притиснати от ниските цени и липсата на касети, независимите видеотеки постепенно затварят и в момента в цялата страна са останали само двадесет и две. 
Покрай промоцията, изглежда, 

Срещат трудности и видеотеките, работещи с "Александра" 

Собственик на видеотека в столичния квартал "Лозенец" например твърди, че като цяло губи от промоцията, защото оборотите му не са нараснали четири пъти, колкото е паднала цената на касетите. Още повече че по фирмена информация дължимото към "Александра" се определя като половината от оборота, но не по-малко от определена твърда сума. Тоест, макар и оборотите като цяло да намаляват, вземанията на "Александра" до определен размер са гарантирани. Стефан Минчев каза за "Капитал", че засега е рано да се правят глобални изводи за резултатите от промоцията, но очакванията са те да са положителни за всички. Напрежението, на което са подложени видеотекарите, донякъде има и плюсове, защото ги стимулира да подобрят обслужването и да привлекат нови клиенти. Промоцията например роди нова услуга - доставката на видеокасети по домовете. Има обаче и слухове, че доста от видеотекарите започват да продават бизнеса си. И понеже той вече не е толкова печеливш, колкото преди години, се предполага, че най-заинтересуваният да го купи е "Александра". Готови да говорят няма може би защото изкупуването ставало на изплащане, и собствениците премълчават, докато не им бъде преведена цялата сума. 
Г-н Минчев отрича, че 

Изкупуват бизнеса на видеотекарите 

и нарича различните версии около промоцията слухове и инсинуации, породени най-вече от идейното и стопанското безсилие на техните автори. "Доколкото виждам, доста видеотеки се закрепиха на пазара вследствие именно на тази промоция и социалният ефект от нея е двояк - всички клиенти са доволни, а видеотекарите и техните семейства оцеляват", пише той. От което не става ясно, щом ниските цени действат толкова благоприятно на видеотеките, какво им е пречело да ги намалят и преди. 
Един от съпътстващите въпроси около промоцията на "Александра" е как е възможно касетите, които досега се даваха под наем за 4-5 лева, след месец и половина да струват един и това да не е фатално. Г-н Минчев отказва да влиза в подробности по темата. Той твърди, че "една цена е добра, когато пазарът я "одобри", и спекулациите дали тя е ниска или висока намирисват опасно на популизъм". Има версия, че доколкото видео-форматът вече е морално остарял, и видеокасетите като носител рязко са поевтинели и може да се продават на по-ниски цени. Доколкото този продукт е в последната фаза на жизнения си цикъл, големите компании се опитват да спечелят максимално от него, преди да го изпратят в историята в полза на DVD. Другото вероятно обяснение е, че цените, на които доскоро се даваха под наем видеокасетите в България, бяха нереалистично високи. 
На пръв поглед няма логика в това "Александра" да се нуждае от собствени видеотеки, след като и без това получава гарантирани приходи, без да се главоболи с поддържане на имоти и персонал. Версията на хора от "Юнит видео" е, че най-вероятно го прави с мисъл за времето, когато мултинационалните компании от филмовия бизнес, чийто дистрибутор е фирмата, ще решат да стъпят самостоятелно на българския пазар. Честа практика е мултинационалите да работят на неукрепналите национални пазари чрез посредници. Но когато пазарът стане достатъчно светъл, а печалбите от него - достатъчно големи, те влизат там със собствени фирми. При подобен развой или се казва сбогом на доскорошния вносител и дистрибутор (ако е много компрометиран), или той остава партньор, но с ограничени функции в сферата на дистрибуцията. Ако някогашният представител разполага с националната мрежа от видеотеки, той ще може да води преговорите от друга позиция и да си осигури по-добро бъдеще. За подобна стратегия говори и фактът, че "Александра", която държи правата за киноразпространение в България на "Уорнър", "Колумбия" и "Фокс", строи собствен киносалон. Новият мултиплекс ще е на стойност 14 милиона евро, с 15 кинозали и 3000 места. Според една от видеотекарските версии друга възможна причина за промоцията е, че "Александра" се нуждае от финансова инжекция, за да завърши киносалона, който трябва да отвори в началото на декември с премиерата на "Хари Потър 2". 
За момента видеопромоцията обаче удря по интересите на киноразпространението. Доколкото "Александра" има позиции и в двете, изглежда 

Се получава конфликт на интереси 

ако не е някаква стратегия на самите компании за подобряване на съотношението видео/кино. Около седмица след като започна "Всичко за един лев", киносалоните също свалиха цената на билетите за дневни прожекции от 4-5 на 3 лева, а на вечерните от 7-8 лева на 5-6 лева. От една от фирмите, собственици на киносалони, заявиха, че откакто е започнала видеопромоцията, приходите на киносалоните в цялата страна са намалели и при 120 000-150 000 лева на седмица през миналия септември сега са три пъти по-ниски. Според г-н Минчев "няма спад "в пъти", а само обичайното лятно спадане на приходи. Отразява се също и липсата на големи хитове в момента. Във всички случаи обаче няма връзка между видеопромоцията и кинорезултатите в момента". В интервюто си пред "Труд" той твърди, че "отливът в кината продължава, включително и заради нелоялната конкуренция на интернет клубовете". От киносалоните твърдят, че преди време "Александра" е искала цените на кинобилетите да бъдат увеличени. А самият г-н Минчев признава, че цена на билета под три долара и половина не може да изплати новия мултиплекс на "Александра". 
Така с промоцията, насочена срещу видеопиратството, "Александра" разчисти пазарния си тил навръх откриването на новия киносалон. След нея във видеоразпространението няма да има кой да подбива цените. Киноразпространителите ще са финансово изтощени и ще приемат с радост цена на кинобилета от три евро и половина. С други думи, вероятно ще се окажат прави в интуицията си хората, които гледат видеофилми по нощите като за последно. Най-късно по Коледа г-н Минчев вече няма да е в ролята на Хари Потър. Създадените условия на видеопазара му предоставят широки възможности, ако поиска да си избере нова роля, включително и на злия магьосник Волдемор. 
 


