%Пари,  2003, бр. 74%
"Пари" 16 април 2003 г., бр. 74, стр. 19
Работодателите вече търсят професионалисти с доказани качества 
Младите хора може да получат реален шанс за реализация в нашата страна. Отговорността трябва да се подели между държавата, представителите на бизнеса, цялото общество. Тази констатация прозвуча много ясно на форума Кариери 2003, организиран за втора поредна година от Министерството на икономиката и JobTiger. Изтичането на мозъци остава сериозен проблем пред страната ни, заяви министър Лидия Шулева. Работодателите имат нужда от висококвалифицирани специалисти тук, в България, а не в чужбина. Загубите за българския бизнес ще бъдат огромни, ако не разбере час по-скоро, че изтичането на мозъци съществува, уточни г-жа Шулева. 
Над 5000 души са посетили миналата година Кариери 2002, каза министърът на икономиката Николай Василев на откриването на Кариери 2003. 
За първи път тази година фирмите са обявили за какви специалности ще търсят кандидати. За големия интерес към този форум говори и нарасналият брой на частните фирми, участващи на форума. Тази година 42 фирми от различни браншове се представят на Кариери 2003. Сред участниците са Санита, KPMG, ЕПИК, МобилТел, Орбител, Българска пощенска банка. 

АНАЛИЗ НА ПОТРЕБНОСТИТЕ 
Необходим е анализ на потребностите на бизнеса за професиите, от които има нужда, и то в дългосрочен план. Предстоящо е разработването на база данни за работодателите по професии. Много често работодателите се оплакват, че не могат да намерят хората, от които се нуждаят, въпреки че имат свободни работни места. 
В областта на човешките ресурси преходът сега започва, затова и форумът Кариера добива все по-голямо значение. Пазарът на работна сила според министър Шулева се намира в преход. Необходими са сериозни инвестиции в областта на образованието и квалификацията. През 2002 г. в света са изхарчени 61 млрд. USD в областта на човешките ресурси. У нас разходите са далеч под необходимия минимум, което естествено оказва влияние върху конкурентоспособността на младите хора. 

ИЗВОДИТЕ 
се правят повече от 10 години. 
Образованието не отговаря на реалните потребности на пазара на труда. Необходими са коренни промени не само в сферата на висшето, но и на средното образование. Висок е процентът на безработица сред младите хора. Все пак е радостен фактът, че процентът на висшистите без работа е под 1%. Необходими са специални програми за квалификация и преквалификация. Младите хора трябва отрано да се подготвят за реалния бизнес, категорични са работодателите. 

СТАЖАНТСКИ ПРОГРАМИ 
Затова приоритет на Кариери 2003 е популяризирането на стажове за студенти като форма на обучение и подготовка за бъдещите им професионални задължения. От друга страна, фирмите, които наемат стажанти, са улеснени в подбора на персонал, тъй като имат възможност за професионална реализация на студенти и дипломирали се млади хора, както и се подпомагат работодателите в набирането на стажанти и персонал. 
Българска пощенска банка миналата година по време на Кариери 2002 обяви своята първа стажантска програма. 
Стажантската програма продължава два месеца, студентите получават месечно възнаграждение в рамките на една минимална заплата. Стажът включва едноседмично въвеждащо обучение в тренинг центъра на БПБ с цел придобиване на знания за реално функциониране на ключовите звена в банката. В обучението се включват модули като Основи на банкирането, Кредитиране, Вътрешен одит и др. Обучението се води от най-добрите специалисти на мениджърско ниво. Освен типично банковата тематика стажантите се учат как да се представят успешно по време на интервю за работа и как да обслужват качествено клиентите. 
Успешно представилите се стажанти се включват в специална база данни, получават предложение за работа или за участие в други подобни програми. 

ПРОДЪЛЖАВАЩОТО ОБУЧЕНИЕ 
На форума Кариери 2003 тази година присъстваха не само студенти, но и много млади хора, които търсеха възможност за по-добра работа и по-престижна кариера. Според тях Кариери 2003 е мястото, на което може да се получи представа за потребностите на бизнеса. Това е така, защото се спестява време на фирмите, както и на самите търсещи работа. 
В резюме участниците изразиха мнението, че не може да се претендира за адекватно заплащане и добро работно място само с една специалност. Формите на квалификация обаче трябва да са подходящо избрани. Според младите хора е необходимо да се изгради квалификационен фонд, който да дава необходимата информация. 

МНЕНИЯ 

ЛИДИЯ ШУЛЕВА, МИНИСТЪР НА ТРУДА И СОЦИАЛНАТА ПОЛИТИКА: НЕОБХОДИМИ СА СЕРИОЗНИ ИНВЕСТИЦИИ 
СТРАНАТА се нуждае от много добре подготвени специалисти по управление на човешките ресурси. Все още тези кадри на пазара на труда са малко. Съществува дефицит на такива кадри. Предполагам, че тази специалност ще се развива и че ще бъдат подготвени необходимите кадри. Убедена съм, че трябва да се инвестира в човешките ресурси. При всичките ми срещи с работодателите аз повтарям, че трябва да се инвестира в хората. Необходими са курсове по квалификация, това ще даде възможност за повишаване на производителността. За съжаление все още се подценява значението на човешките ресурси. Затова непрекъснато се опитвам да доказвам, че е необходимо да се работи по този въпрос. Вече се отпускат средства за квалификация не само на безработните, но и на хората, които са на работа. 

ЗЛАТИСЛАВА МЕДАРОВА, МЕНИДЖЪР ПО ЧОВЕШКИ РЕСУРСИ В ЕПИК: ПРАВИМ ИНДИВИДУАЛНИ ПРОГРАМИ ЗА ОБУЧЕНИЕ 
СПЕЦИФИКАТА на работа във ЕПИК е без аналог в страната. Затова ние се нуждаем от млади хора, добре подготвени. Владеенето на чужд език е особено важно, защото ние работим основно със западноевропейски клиенти. Необходимо е младите хора да могат да комуникират свободно. Обучаваме младите хора в продължение на 6 месеца. Предлагаме индивидуални програми за обучение по всяка конкретна дейност. Подготовката, която младите хора получават във висшите училища, е добра, но те се нуждаят от допълнителна квалификация. Пазарът е много динамичен, затова е необходимо непрекъснато обучение. 

ЕЛЕНА ОНБРАЙТ, УПРАВИТЕЛ В MAP MARKETING RESEARCH: ВАЖНО Е ЖЕЛАНИЕТО ЗА РАБОТА 
ЗА нас са важни първите три месеца, в които хората трябва да се докажат. Правим Интернет базирани маркетингови изследвания. Имаме клиенти от цял свят, затова изискванията към хората, които наемаме, са няколко. На първо място е качеството на работа, защото някой може да стои по цял ден пред компютъра и нищо да не прави. Нашият работен ден не е нормиран. Обучението обикновено се прави при нас, защото нашата работа е специфична. Държим особено много на личните качества. Ако се докажат след първите три месеца работа, започват да работят по определени проекти. 

КОНСУЛТАНТИТЕ 

ИРЕНА ПЕТРОВА, УПРАВИТЕЛ НА ТОРО ГРУП, АГЕНЦИЯ ЗА ПОДБОР НА ПЕРСОНАЛА: ТРЯБВА ДА СПРЕ ИЗТИЧАНЕТО НА МОЗЪЦИ ОТ СТРАНАТА 
ПРАВИТЕЛСТВОТО, работодателите трябва да се активизират, както и ние като общество, за да спрем изтичането на мозъци от страната. Ако проявим повече активност, този процес може да бъде спрян. Затова ние като агенция се стремим да посредничим между работодателите и младите хора, за да могат да участват в стажантски програми. 
Това, което може да се каже със сигурност, е, че компаниите търсят доказани професионалисти във всички области. Работодателите искат коректни, лоялни, точни хора, способни да дадат всичко от себе си. 

РАБОТОДАТЕЛИТЕ 
ПРОФЕСИОНАЛИЗЪМ и лични качества предимно търсят работодателите от кандидатстващите за работа. Разбира се, отлична езикова подготовка, възможности за работа в екип и лоялност са другата група от качества, които оформят техните предпочитания. В повечето фирми изграждат база данни, затова форумът Кариери за повечето представители на бизнеса се е превърнал в една подходяща форма за контакти, за добиване на представа за нивото на подготовка на младите хора. 

СТУДЕНТИТЕ 
Липсва информация за предмета на дейност на фирмите 
Подготовката за работното място трябва да започне отрано, категорични са младите хора. 
В повечето случаи те са принудени да търсят информация сами. Каналите са различни. Повечето от тях получават информация от JobTiger, както и от сайта на Министерството на икономиката. Според голяма част от студентите форумът Кариери е мястото, където може да се получи пълна представа за изискванията на работодателите. 
Нямаме точна представа какви са изискванията на фирмите, какви точно позиции са им необходими, бяха категорични повечето присъстващи на форума студенти. 
Голяма част от младите хора са убедени, че е необходима квалификация през цялата им кариера. 
Най-голям е интересът към икономическите позиции в банките и фирмите. 
Северина Върбанова, студентка втори курс в Свищов, призна, че за първи път участва на форума. Тя е убедена, че още отсега трябва да започне подготовката за търсене на работа. Въпреки че е имала възможност да учи в чужбина, тя е предпочела да получи образование в България, защото е категорична, че само в родната си страна може да получи шанс за добра кариера. 
Информацията за свободните работни места тя изтъкна като най-голяма бариера пред младите, следи специализираните сайтове, както и специализираните рубрики на вестниците ПАРИ и Капитал. 

ОТ АСТРА ЗЕНЕКА 
Младите хора трябва да получат своя шанс 
Екипната работа при нас е поставена на много високо ниво.Важни са взаимоотношенията, откритите контакти. За нас е много важно младите хора, които работят при нас, да познават не само основната ни дейност. Работим по редица социално значими проекти, с които даваме шанс на младите хора. Имаме успешно сътрудничество и разгърнати успешни програми с посолствата на Великобритания, Швеция, както и с Британския съвет. 




