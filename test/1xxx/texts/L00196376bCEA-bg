%Банк., 2004, бр. 10%
"Банкеръ" 13 март 2004 г., бр. 10, стр. V
Приватизацията засега се отлага
категоричен е заместник-министър на правосъдието Севдалин Божинов 
Г-н Божиков, какво мислите за обединяването на търговския и на имотния регистър на БУЛСТАТ и на регистрите на особените залози и на юридическите лица с нестопанска цел?
- Това би затруднило работата, защото във всеки един от тези регистри се получават десетки молби на ден. Тяхното едновременно обработване ще забави процедурата, тъй като регистрите са свързани със спецификата на услугата, която предлагат. И поради тази причина е добре да бъдат запазени в сегашния им вид. Друг е въпросът, че може да се мисли за тяхното усъвършенстване и улесняване на достъпа до тях. Мисля, че основният проблем, с който бизнесът се сблъсква, е липсата на бързина и сигурност, както и наличието на различни критерии за получаването на информация. Това важи преди всичко за търговския регистър, призван да следи актуалното състояние на търговците, юридическите лица с нестопанска цел, партиите, религиозните организации и т.н. Различните окръжни съдилища имат различни изисквания за документацията - като съдържание и вид - а това предизвиква главно негативни настроения. Особено у бизнесмените.
А как гледате на идеята за изваждане на търговския регистър от съда?
- Първият аргумент за оставането на регистъра в съда е елементарен - проблемите, които поражда регистрацията на фирмите, са свързани със съществуващата нормативна уредба. А едно от основните изисквания към съда - като участник в тази процедура, са проверките за законосъобразност на заявените за вписване обстоятелства. Много често напоследък ни се сочат като примери страни, в които съдът не участва в регистрацията. Никой обаче не отчита спецификата на тяхното законодателство и решенията, които то дава на въпроса, свързан с проверката за законосъобразност. Тя произтича не само от нашето законодателство, но и от европейските директиви, задължаващи страните членки на ЕС да уредят нормативно тази проверка. Дава се за пример Ирландия, където фирмите се регистрирали от орган, който е извън съда. Да, но там адвокатите имат определени правомощия, каквито нашите нямат. Ирландските адвокати удостоверяват с подписа си определени факти и обстоятелства и носят конкретна отговорност, когато "нещата" се объркат. Българските адвокати нямат такива права, не могат да проверяват истинността на фирмените документи и не носят никаква отговорност при евентуален гаф. Има законодателства, в които проверката на документите е възложена на нотариус, но според мен проблемът с бързината не би трябвало да се решава с механичната замяна на съдията с "нещо" друго.
Предлага се още създаването на административно производство. Това означава, че фактите, които подлежат на вписване, трябва да се заявяват пред независима институция. Такива анкети има Българска търговско-промишлена палата. С тънката разлика, че е невъзможно административен орган да постановява акт с конститутивно действие.
Лесно е да кажеш "Ние сме готови, ние ще го направим". А после? Когато дойде време за същинското финансиране на изваждането на регистъра на съда? Ами сроковете, които трябва да са "от днес за вчера"? 
Все пак причините да се мисли за реформиране на тези процедури не са изсмукани от нечии пръсти, нали?
- Критиките към съдебната система не са малко и донякъде са основателни. Единият от вариантите за изход от ситуацията е облекчаване на процедурата за регистрация чрез опростяване на данните, подлежащи на вписване. Документите ще се типизират и всички съдилища ще работят с еднакви формуляри. Освен това ще се премахне сегашната противоречива практика на съдилищата, всяко от които иска различни документи. В момента, щом даден съд мотивирано откаже определено вписване, адресът на дружеството веднага се прехвърля в друг град, където се разчита на по-"милостив" или по-некомпетентен магистрат.
Другото, което трябва да се направи, е създаването на един национален търговски регистър, в който да се отразява цялата информация, свързана с регистрацията на търговците. Така ще може в реално време всеки търговски субект - не само в България, но и в чужбина, да получава нужната му информация. Това е едно от изискванията на Европейския съюз към страните членки. Беше ни даден тригодишен преходен период, който изтича в края на 2004-а година. Дотогава - искаме или не -ние трябва да решим въпроса. 
Имате ли представа кога регистърът ще бъде компютризиран?
- Това е сложен проблем. Регистрацията на фирмите започна още с приемането на Указ №56 през 1986 г. и физическото състояние на първите фирмени дела е доста лошо. Тогава са използвали пишещи машини, писали са на пилюр, за да се правят повече копия, и невинаги може да бъде разчетено какво пише в тях. Качването на тази информация на електронен носител изисква доста време и средства. Затова преминаването към електронна форма на регистрация ще бъде занапред. Например - може да се каже, че от 2006 г. нататък ще има само електронна регистрация, а след това всичко, което съществува на хартиен носител, постепенно ще бъде прехвърлено на компютър. Всъщност основните обстоятелства, които подлежат на вписване - капитал, предмет на дейност, органи на управление, и сега се поддържат на електронен носител в системата "Делфи". На хартия са само учредителните актове, например - уставите на акционерните дружества.
Колкото и да изглежда формална работата на съдиите по вписванията, бизнесът е силно зависим от тях. Не е ли опасно подобни функции да се възлагат на хора, които не са съдии?
- Наистина има регистрации, които са изключително сложни - например преобразуването на търговските дружества. Промените на Търговския закон обаче, които са в сила от началото на годината, задължиха съдиите да проверяват много сериозно заявяваните за вписване обстоятелства около вливания, сливания и други подобни сделки. Смятам, че е въпрос на законодателна уредба кои функции ще се изпълняват от съдии и кои могат да бъдат прехвърлени на съдебните служители.
В хода на реформата ще бъде създаден един наръчник за това какви обстоятелства задължително трябва да се проверят.
Това означава ли, че регистрацията на банките например няма да се извършва от помощник-съдии?
- Да. Най-вероятно банките, застрахователните дружества и всички компании, които предполагат засилена форма на обществен интерес, ще бъдат регистрирани само от съдии. Има и още нещо. Често актовете, които се заявяват за вписване, намират своята проверка за законосъобразност и в други нормативни документи. Например в Данъчно-процесуалния кодекс има редица норми, които са свързани с проверката на допустимостта на исканото преобразуване. Ще поясня тази хипотеза с един пример - от дадено дружество се отделя субект, към който да се прехвърлят активите, а в първото дружество остават само пасивите. Тази схема преследва само една цел - увреждане на интересите на кредиторите. Ако кредитор е държавата, Данъчно-процесуалният кодекс предвижда изрична забрана за подобни действия.
Какво мислите за фирмите фантоми? Не смятате ли, че е доста странно как може да се регистрират дружества на фиктивен или на несъществуващ адрес?
- Проверката, която се извършва от съда, е свързана само с това, дали дадената улица съществува. Ако са регистрирани фирми на адрес, който не съществува, това е пропуск на съдията. Когато бях председател на търговското отделение на Пловдивския `окръжен съд, имаше случаи, в които се заявяваха невероятни обстоятелства и ние сме отказвали вписване заради тях. Примерно - адресът съществува, улицата - също. При проверката обаче се оказва, че на въпросния адрес е невъзможно да се помещава акционерно дружество с еди-какъв си предмет на дейност. В интерес на истината съдът не може да проверява всички детайли. Декларираните обстоятелства подлежат на формална проверка, а това не е проверка за законосъобразност.
Какво ще струват създаването на единния регистър и неговата електронизация?
- В електронен вид тази информация съществува в "Информационно обслужване". Проблемът е да бъде намерен отговор на въпроса в каква структура да е този национален търговски регистър.
Колкото до цената - според американски експерти ще са необходими 2.5 млн. щ. долара, за да се премине към административна регистрация извън съда. Според мен обаче само техниката ще струва повече. Но аз не знам защо всички пропускат един много важен въпрос - колко струват данните, натрупани до момента в "Информационно обслужване". Това дружество, което е със 100% държавно участие, е инвестирало години наред, за да създаде нещо, което на информационния пазар би струвало стотици милиони, ако изобщо можем да говорим за цена в случая. В този смисъл разговорите тепърва предстоят и те никак няма да са леки.


