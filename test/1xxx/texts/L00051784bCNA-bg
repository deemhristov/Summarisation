%Док., 2006, бр. 37%
Направените наскоро научни открития потвърждават вредното влияние върху човека на холестерола в състава на липопротеидите с ниска плътност, особено ако те си взаимодействат със свободните радикали. 
Значи става дума не за холестерола въобще, а за “лошия” холестерол. 
В повечето случаи той е причина за сърдечносъдовите заболявания и за последствията от тях. 
ЛОШИЯТ И ДОБРИЯТ ХОЛЕСТЕРОЛ: спорът продължава 
Холестеролът действително е необходим за синтеза на много вещества в организма, включително синтеза на витамин D, както и този на мъжките и женските полови хормони. Една част от него постъпва в организма с храната, друга се изработва от черния дроб. 
През последните 15-20 години учените открили, че холестеролът не е еднороден. Той влиза в състава на липопротеидите с висока плътност и на липопротеидите с ниска плътност. 
Обичайните анализи на кръвта показват само общия холестерол, но специалните изследвания могат да определят “лошия” и “добрия” холестерол. Пак ще отбележим, че лош е този холестерол, който влиза в състава на липопротеидите с ниска плътност, и съответно добър е този, който се съдържа в липопротеидите с висока плътност. 
ВНИМАНИЕ! 
• Липопротеидите с ниска плътност лесно проникват в стените на кръвоносните съдове по целия организъм. Това означава, че лошият холестерол може да се натрупва в артериите, предизвиквайки атеросклероза (свиване пространството на артериите). 
Липопротеидите с висока плътност не проникват в стените на кръвоносните съдове. По този начин добрият холестерол с потока кръв попада в черния дроб, отделя се чрез жлъчния сок в червата и оттам излиза от организма. 
Затова е толкова важно да се знае съотношението между добрия и лошия холестерол. Дори общото ниво на холестерола в организма да не превишава нормата, не е изключено лошият холестерол да има по-висок дял от добрия. Това означава, че съществува вероятност от развитие на атеросклероза и на исхемична болест на сърцето. И обратното: ако анализът показва повишено съдържание на добър холестерол, повишеното съдържание на общия холестерол не представлява опасност. 
Нормата на общия холестерол е 5,2 ммол/л и ако тя бъде превишена, се налага пълен анализ за съотношението между добрия и лошия холестерол в кръвта. 

Имам въпрос, Радка Тонева, Варна 
КАКВА Е РОЛЯТА НА СВОБОДНИТЕ РАДИКАЛИ? 
Свободните радикали “крадат” електроните от другите молекули 
Тази “кражба” се нарича окисление. Свободните радикали попадат в нашия организъм с вдишвания въздух, а също и с храната. Освен това те могат да се образуват и в самия организъм. 
Съществува мнение, че една от причините за болестите на сърцето и на кръвоносните съдове се крие в образуването на голямо количество свободни радикали, които могат да увредят съдовете. На тези увредени места много бързо се натрупва лош холестерол и образува уплътнения. В тази връзка идва логичният извод, че трябва да се намали количеството на свободните радикали в организма. 
Рискът от развитие на сърдечносъдови заболявания се повишава при мъжете във възрастта 35-50 години, при жените - след 50-годишна възраст. Затова човек трябва да се научи да се бори с лошия холестерол, докато е млад. Тази борба се води в няколко посоки: първо: спазването на специална диета; второ: приемането на антиоксиданти, необходимите витамини, микро- и макроелементи; трето: увеличаването на физическата активност и засилването на изработването на хормона на растежа и четвърто: прилагането на специален метод на дишане. 

СПЕЦИАЛНАТА ДИЕТА 
За борбата със свободните радикали и съответно с лошия холестерол е нужно във всекидневното меню да влизат продукти, съдържащи витамини-антиоксиданти. Това са витамините А, Е и С. 
Източник на витамин Е е прорасналото зърно. Само за две денонощия кълновете прорастват - например от 20 г пшеница се получават 45 г прораснали зърна. Те се смилат и се изяждат по време на закуска. 
Източник на витамин С е шипковата настойка с лимони. Настойката се слага в термос (40 г плодове) и се пие с половин или с четвърт лимон. 
Полезно е редовно да се ядат по две скилидки чесън - на закуска и на обяд. В чесъна се съдържат 400 различни вещества, притежаващи полезни свойства. Неговите антикоагулатни свойства не позволяват на тромбоцитите да се залепят един за друг или към стените на кръвоносните съдове. А това естествено предпазва артериите от тромбоза. 
Полезно е всекидневно да се изяжда по половин глава кромид лук - той е мощен антиоксидант, намаляващ нивото на холестерол в кръвта и увеличаващ еластичността на кръвоносните съдове. 
Много силно средство за борба с холестерола са соевите белтъчини, които не отстъпват по качество на животинските. 
В този ред трябва да споменем орехите и морската риба - неведнъж сме писали за полезните свойства на полиненаситените мастни киселини. 
Яйцата дълго време са били отричани, защото са богат на холестерол продукт, но в последно време мнението за тях е друго. Те съдържат лецитин и ненаситени мазнини, които намаляват нивото на холестерола в кръвта. Съдържат 13 витамина, цинк, фосфор, йод, желязо - ценни за организма елементи. 
Дори сланината в малки количества е полезна, защото съдържа арахидонова киселина, без която е невъзможно структурирането на клетките и синтеза на хормоните. 

Това, което трябва да научим 
ВРЕДНИТЕ ПРОДУКТИ СА ТОЛКОВА МНОГО 
Това са най-напред животинските мазнини, животинското масло, маргаринът, сметаната, мазната извара, сиренето, масленият сладолед, хайверът, животинският мозък, езикът, черният дроб, колбасите, шунката, гъшето и патешкото месо. 
С възрастта консумацията на някои продукти трябва да се намали. Например месото, което, наред с високото съдържание на холестерол, съдържа и много желязо. 
Това съчетание е много неблагоприятно, защото желязото активизира действието на свободните радикали. Затова месните бульони и колбаси не се препоръчват. 
ЦЕННИТЕ БИОДОБАВКИ 
СЕЛЕНЪТ. Според последните изследвания на американски учени, това е най-активният антиоксидант. Той влиза в състава на фермента, който обезврежда агресивните свободни радикали. 
АСТАКСАТИН. Мощен антиоксидант, получен от лечебни морски водорасли. Най-много от него има на Хавайските острови - едно от най-екологично чистите места в света. 
ХРОМ. Недостигът на това вещество в нашия организъм води до преждевременно стареене. Хромът понижава нивото на лошия холестерол и повишава нивото на добрия. Той се съдържа в зелето, в черния дроб, скаридите, гъбите. Не може да се набере в достатъчни количества с храната, затова е полезно да се приемат и биодобавки. 
ВИТАМИН В12, ФОЛИЕВА КИСЕЛИНА И ЛЕЦИТИН СЪЩО МОГАТ ДА СЕ ПРИЕМАТ НА ОПРЕДЕЛЕНИ КУРСОВЕ. 

АНТИХОЛЕСТЕРОЛОВИЯТ НАЧИН НА ЖИВОТ 
Упражнения. При физически активните хора нивото на общия холестерол обикновено е по-ниско, а нивото на добрия - по-високо. 
Хормон на растежа. Интензивното изработване на хормона на растежа при хората от средната и от третата възраст повишава нивото на добрия холестерол. За това помагат физическото натоварване и гладуването. 
Противопоставяне на стреса. При стресови ситуации се активизира синтезът на холестерола в организма, повишава се съсирваемостта на кръвта, нараства рискът от образуване на тромби. Желателно е да се научим да се придържаме към принципа: не бързай и не преживявай онези събития, чийто ход не зависи от теб. 
Оптималното тегло. Колкото по-пълен е човек, толкова повече холестерол се произвежда в неговия организъм. Най-добре е човек да стане от трапезата, преди да е усетил чувство на ситост. При системно преяждане нивото на лошия холестерол се повишава, а нивото на добрия намалява. 
Контрол на захарта в кръвта. Ако диабетът бъде открит навреме, може да бъде лекуван без лекарства - с помощта на диети, йога и други физически упражнения. 
Ендогенно дишане. Това значи човек да се старае да вдишва въздух по-рядко от обичайното, да диша недълбоко и да задържа дишането. Този метод позволява да се насити кръвта с въглероден двуокис. При недостиг на въглероден двуокис се затруднява насищането на тъканите с кислород. 
И накрая, за да установите дали при вас съществува риск от развитие на атеросклероза, разделете показателя на общия холестерол на показателя на добрия холестерол. Ако това съотношение е по-малко от 5, може да не се безпокоите.


