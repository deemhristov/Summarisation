%Док., 2006, бр. 46%
Катарактата е много честа причина за намаляване на зрението в напреднала възраст. При това заболяване лещите на очите помътняват, човек вижда като през запотено или затъмнено стъкло. По принцип на болния се предлага операция за смяна на очната леща. Но вече много лекари са склонни към алтернативно лечение, основано на подобряване подхранването на очните тъкани чрез определени вещества и продукти. 
Американският лекар Доналд Аткинсън в продължение на 11 години наблюдавал 450 болни, страдащи от катаракта. Той стигнал до извода, че развитието на катарактата е тясно свързано с обезводняване на очната леща и това негово мнение било потвърдено от лекарите-натуропати. Това според тях е така, защото очната леща няма кръвоносни съдове. Тя се снабдява с подхранващи вещества чрез специална безцветна водниста течност, намираща се между роговицата и лещата. Затова при обезводняване очната леща не получава достатъчно подхранване. 
Д-р Аткинсън дава следния любопитен пример. Ако се сложи една жаба в солена вода, тя бързо развива катаракта, защото солта отнема течността от очните є лещи. Но ако жабата се върне в прясна, чиста вода, катарактата изчезва. 
Изучавайки менюто и начина на хранене на хората с катаракта, включително и при достатъчно млади хора, д-р Аткинсън обърнал внимание на това, че повечето от тях са консумирали недостатъчно пресни плодове и зеленчуци, наблягайки на консервираните продукти и на белия хляб. В резултат на това те на практика не получавали витамини, които се съдържат в натуралните продукти. А без тях, както вече отдавна е доказала науката, се развива не само катаракта, но и т.нар. дистрофия на жълтото петно, а също и слабост на мускулния апарат на очите. Слабите очни мускули водят до нарушение на акомодацията - това е свойството на лещата да изменя своята форма за правилно пречупване на слънчевата светлина. 

ВИТАМИНИТЕ СА ОСОБЕНО ВАЖНИ ЗА ЗРЕНИЕТО 
Важна роля за човешкото зрение играе витамин С. Той предпазва от увреждащото действие на свободните радикали. За възрастните хора този витамин е просто жизненонеобходим, и то в по-големи количества, отколкото за по-младите. Още един витамин, без достатъчното количество на който не може да се говори за здрави очи, това е витамин А. Любопитно е това, че другото наименование на този витамин е ретинол, което идва от латинското “ретина”. Този витамин получил названието ретинол, когато бил открит в ретината на млекопитаещите. Ретинолът влиза в състава на зрителния пигмент. 
Не по-малко важен е витамин В2. Д-р Аткинсън се позовава на свой експеримент. Почти всички плъхове, които били държани на диета без съдържание на витамин В2, наричан още биофлавин, се разболели от катаракта. Катаракта развили и плъховете, които не получавали този витамин в ранна възраст. Което за пореден път потвърждава, че за подхранването на очите човек трябва да се замисли не когато зрението започва да намалява, а още в млади години. 

РОЛЯТА НА ДРУГИТЕ ВЕЩЕСТВА 
Американският учен обърнал внимание и на факта, че при развитие на катаракта съществува дефицит на хлорофил. Това е един от най-разпространените антиоксиданти-биофлавоноиди, отговарящи за зеления цвят на растенията, така както хемоглобинът съответства на червения цвят на кръвта. 
До образуването на катаракта може да доведе и недостигът на други вещества - калций, който увеличава ефикасността на витамин С, а също и пълноценният протеин - източник на незаменими аминокиселини. Не е тайна, че много възрастни хора или намаляват до минимум, или се отказват от яденето на месо и други животински белтъчини, а именно в тях се съдържа цял комплекс незаменими аминокиселини. 
Д-р Аткинсън препоръчал на своите пациенти, при които се забелязало начало на катаракта, да преминат на диета, съдържаща всички тези хранителни вещества. В резултат на това при този, който се придържал към тази диета, катарактата престанала да прогресира, а при някои се забелязало дори изчистване на очните лещи. 

Оказва се, че е напълно реално да се предотврати или поне да се забави възрастовото помътняване на очните лещи. И по този начин да се избегне операцията на очите. Ако навреме се замислите за правилното хранене, това ще ви помогне да запазите остротата на зрението си. 

ПОЛЕЗНИТЕ ХРАНИТЕЛНИ ПРОДУКТИ СА МНОГО 
Едно от много полезните за катарактата вещества е витамин Е - силен антиоксидант, предотвратяващ нарушаването на подхранването на очните тъкани 
Много витамин Е се съдържа в пшеничните зародиши, в соевото и царевичното масло, в орехите, бадемите, слънчогледа, спанака, ракитника. Много полезно при катаракта се оказва тиквеното масло. От него е желателно да се приема по една чаена лъжичка 2 пъти на ден преди ядене в продължение на 1-2 месеца. След това може да се направи почивка. 
Много мощни антиоксиданти-биофлавоноиди и различни витамини се съдържат в прясно изцедените натурални сокове. При катаракта са полезни следните сокови смеси - моркови и спанак в съотношение 1:1, моркови и цвекло в съотношение 1:1. Тези смеси трябва да се пият продължително време, и то в доста голямо количество - от половин до литър и половина на ден. В случая изключение прави само сокът от магданоз - от него трябва да се приемат не повече от 50-60 мг на ден. 
За предотвратяване развитието на това заболяване помага селенът. Той е необходим за синтеза на определени ферменти, които неутрализират активността на свободните радикали и по този начин защитават очните лещи от възрастови изменения. Природните акумулатори на селен са чесънът, корените от магданоз, целина, морски продукти - преди всичко морско зеле и скариди. Той се съдържа и в булгура, в граха, в зехтина, маслините, бобовите култури, свинската мазнина. Активността на селена се повишава в присъствието на витамин Е. 
При катаракта е необходим допълнителен прием на бета-каротин, който в организма се превръща във витамин А. От него има много в морковите, в оранжевите, жълтите и тъмнозелените зеленчуци, които, за да бъде добре усвоен бета-каротинът, трябва да се ядат с мазнина - сметана или олио. Друг фактор за образуването на катаракта е дефицитът на цинк. Това често се среща в напреднала възраст. Много цинк съдържат морските продукти - миди, скариди, риба тон. Също така и орехите, бобовите продукти, гъбите, булгурът, говеждият черен дроб, тиквените и слънчогледовите семена. 

Имам въпрос, Донка Иванова, Русе 
КАКВА Е ДИЕТАТА НА АТКИНСЪН? 
Диетата на д-р Аткинсън включвала, първо, употреба на по-голямо количество чиста питейна вода - 8-10 чаши на ден (освен чай, кафе и други напитки). Второ, той препоръчвал в менюто да се включи и някакъв стрък със зелен цвят (лук, чесън, целина) - точно в него се съдържат повече хлорофил, витамини и калций. И трето, всеки негов пациент трябвало да изпива чашка мляко и да изяжда по две яйца на ден. Освен това докторът назначавал на своите пациенти хлорофилови таблетки, значителни дози витамин С (до 1000 милиграма на ден) и 200 000 единици витамин А. 
Тук веднага ще направим едно предупреждение - такива големи дози витамини и минерални вещества има право да назначава само лекар. Например, при повишена съсирваемост на кръвта, аскорбиновата киселина може да окаже неблагоприятно въздействие - още повече да сгъсти кръвта. А приемът на 500 мг витамин С 1-2 пъти на ден за профилактика на катарактата е напълно достатъчно. 
И все пак, яжте продукти, в които се съдържат тези вещества. 
Много е полезно да се пие шипкова настойка, съдържаща голямо количество витамин С. По ценност за организма никакви синтетични таблетки аскорбинова киселина не могат да се сравнят с шипковата настойка. Шипковите плодове са 40 пъти по-богати на витамин С, отколкото портокалите и грейпфрутите. Много аскорбинова киселина се съдържа в преградките на орехите, в черната боровинка, ракитника, ягодите, дините, лимоните, кивито. 

С КАКВО ДРУГО ТРЯБВА ДА СЕ СЪОБРАЗЯВАМЕ 
В днешно време на пазара се появяват много биологично активни добавки, съдържащи бета-каротин, цинк, селен, калций. Те помагат да се поддържа балансът на тези вещества в организма, ако той изпитва недостиг от тях поради храната, която консумира. Този недостиг се получава и ако тези вещества не се усвояват достатъчно добре поради заболявания на стомашно-чревния тракт, а това често се среща при възрастните хора. Но и тук трябва да направим едно предупреждение - когато решите да ползвате тези биодобавки, задължително се посъветвайте с лекар. 
При катаракта се налага болният да се откаже от някои хранителни продукти - голямото количество захар, сладкишите, бонбоните кифлите и други храни, богати на нишесте, включително и картофи. 
Най-добре е да използвате натурални заместители на захарта. 
При катаракта много са полезни лекарствените растения. Сок от прясна очанка се смесва наполовина с мед и от тази смес в очите се капват по 2-3 капки 2-3 пъти на ден. Това помага за разсейване и намаляване на помътняването на очите. 
Специалистите са на мнение, че никой самостоятелно не може да открие наличието у себе си на катаракта, но все пак има симптоми, които биха подсказали за това - помътняло зрение и болки при ярка светлина.


