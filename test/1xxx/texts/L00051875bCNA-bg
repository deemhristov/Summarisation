%Леч., 2008, бр. 40%
Слабо подвижните хора остаряват по-бързо и боледуват по-често. Заключението е на британски учени от Кралския колеж в Лондон. Те провели анкета сред 2400 двойки близнаци за техните навици да се занимават с физически упражнения. 
     Направеният кръвен анализ на участниците показал, че при хората, които спортуват (или се движат интензивно) по-малко от 16 минути седмично, са налице признаци за по-бързо остаряване на клетките, отколкото при всички останали, като тенденцията отслабва, колкото физически по-активен е човек. 
     Според преценката на британските изследователи слабо подвижните хора остаряват с цели 10 г. по-бързо от своите връстници, за които спортът и движението са ежедневие през годините. Хората, които не се движат редовно, боледуват по-често от останалите. 

      В средата на миналия век руският физиолог М.Р. Могендович въведе в науката термина "кинезофилия". В буквален смисъл той означава "любов към движението". Всъщност това е една важна вътрешна общобиологическа необходимост на живите организми. Чрез нея те овладяват външната среда, която обитават, и активно я приспособяват към нуждите си въпреки непрекъснатите нейни изменения. 

      Ако се построи кривата на двигателната активност на човека в различните периоди на живота му, то тя би изглеждала така: в детските години кривата бързо нараства, като достига своя максимум към 16-18-годишна възраст и след това запазва това високо ниво до около 30-годишна възраст. В следващите години в зависимост от редица фактори (производствена дейност, състояние на здравето, особености на телесната конструкция, характер) започва нейното снижение. При някои хора двигателната активност може да се стабилизира в това положение за още 10-15 години. След това плавно намалява. 
     Древен асирийски мъдрец е казал: "При храненето, пиенето, даже и при любовта трябва да се съблюдава мярка." Това важи и при любовта към движението. Не е здравословно човек да е обездвижен, да води заседнал живот. Но не е и препоръчително, особено за децата и подрастващите, физическите натоварвания да бъдат близо или даже над предела на техните възможности. И в двата случая (хипокинезия или хиперкинезия) могат да се получат непоправими изменения в организма. Не трябва да се забравя обобщението, направено от Парацелз, за дозата. Сега, допълвайки го, можем да кажем, че тя - оптималната доза, трябва да се има предвид и при физическите натоварвания.  Това растение (Eleutherococcus senticosus), наричано още сибирски женшен или дяволски храст, е мощна тонизираща адаптогенна билка с впечатляващ спектър от благоприятни за здравето ефекти, които не само не отстъпват, но дори надминават тези на истинския женшен, на който е далечен роднина. Негова родина е далекоизточната тайга (в югоизточната част на Русия и северната на Китай, Корея и Япония). 
     За разлика от много билки, елеутерококът е по-полезен за поддържането на добро здраве, отколкото за лечението на болести. Изследванията показаха, че той повишава устойчивостта срещу стреса и затова понастоящем широко се използва като тонизиращо средство в периоди на стрес и напрежение. Смята се, че при редовна употреба възстановява силата и енергичността, подобрява паметта и удължава живота. Коренът му притежава адаптогенни, противовъзпалителни, тонизиращи, понижаващи кръвната захар (антидиабетични) и съдоразширяващи ефекти. 
     Макар и по-малко популярен от женшена, елеутерококът се използва в традиционната медицина от 2000 години, както свидетелстват китайски източници. В Китай се е прилагал за предотвратяване на респираторни инфекции, настинки и грип, а в Сибир - за повишаване на виталността и намаляване на инфекциите. 
     В близкото минало свойството на елеутерокока да увеличава издръжливостта подтикна олимпийските спортисти в Съветския съюз да го приемат, за да подобряват постиженията си. Изследователи, плувци, моряци и миньори също го вземаха, за да се защитят от болести, свързани със стреса. А след аварията в Чернобил на много украински и руски граждани бил раздаден елеутерокок, за да противодейства на ефектите от радиацията. 
     Тонизиращият ефект на растението не е само физически, а може чувствително да повишава и интелектуалните способности. Той съдържа множество хетерозиди и стимулира централната нервна система и ендокринните жлези. Освен това благоприятства адаптирането на организма към различните условия, в които би могъл да се намира. Поради тази причина руските космонавти го употребяват, за да улеснят приспособяването си към условията в космоса. Той подпомага адаптацията и към неблагоприятните ефекти на околната среда, като например при работа в тежки климатични условия, свързани с преохлаждане или прегряване на организма. 
     От съставките на елеутерокока най-голямо внимание привлякоха така наречените елеутерозиди. Открити са седем основни подвида, от които най-изследвани са В и Е. Билката съдържа и комплексни полизахариди. Тези съединения играят решаваща роля за имунните функции на елеутерокока. 
     Сибирският женшен е доказал, че засилва остротата на ума и физическата издръжливост без последващия спад, характерен за продуктите с кофеин. При това трябва да се отбележи, че стимулиращият му ефект не се придружава с възбуда и безсъние - напротив, той прави съня по-дълбок и пълноценен, така че човек се наспива за по-кратко време. 
(Краят в следващия брой) С голям интерес се посреща новината, обявена в средата на септември т.г., че авторитетни британски учени от Оксфордския университет са започнали клинични изпитания върху доброволци на коренно нова ваксина срещу грип. Тя съществено се различава от досегашните ваксини, защото въздейства върху вируса на грипа независимо от мутациите му, т.е. е универсална. 
     Нещо повече - ако очакванията на учените се оправдаят, хората ще могат да си правят ваксина срещу тази тежка и опасна болест един път в живота си и няма да бъде нужно да повтарят процедурата всяка година. 
     Проф. Джон Оксфорд от клиниката на кралица Мария към Лондонския университет, който е един от най-големите авторитети в света в областта на борбата с грипа, е заявил пред телевизия Би Би Си, че създаването на универсална ваксина би имало епохално значение за човечеството. Според него успехът не е гарантиран на 100 процента, но той вярва, че колегите му ще успеят да постигнат своето. 
     Опитите за разработване на подобна универсална ваксина от учени от различни страни са продължили толкова дълго, че са започнали да я наричат "Светият Граал" на тези, които се борят срещу най-масовото заболяване на човечеството. 
     Ръководителят на научната група откриватели от Оксфорд проф. д-р Сара Гилбърт уточнява, че предишните ваксини са предизвиквали в човешкия организъм имунна реакция към протеините H и N, които се съдържат в обвивката на вируса. Точно тези протеини могат да мутират, затова се е налагало всяка година да се променя противогрипната ваксина, за да съответства на най-разпространената в даден момент разновидност на вируса. 
     Впечатляващо е, че новата ваксина е създадена на основата на протеини, които се съдържат вътре във вируса и са еднакви за всички щамове. За вкарването им в човешкия организъм се използва отслабен вирус на вариола, едра шарка. Тази технология вече е използвана при създаването на ваксини срещу малария и туберкулоза. 
     В резултат пациентът изработва имунитет към дадените протеини, наричан "матричен протеин 1" и "нуклео-протеин". Имунната му система започва да изработва Т-клетки, които разпознават и унищожават клетките, поразени от вируса на грипа. 
     В започналите тестове вземат участие 12 доброволци. Целта на експеримента е да се потвърди ефективността на новата ваксина и да се определи оптималната доза. Според проф. д-р Гилбърт в сегашната ситуация, когато се налага да се сменя ваксината всяка година, профилактиката не може да обхване цялото човечество. Новият препарат ще опрости борбата с грипа и може да доведе практически до пълното му ликвидиране, както това се случи например с едрата шарка. 
     Когато възникне пандемия от грип, ще могат да се използват приготвените предварително запаси от ваксината. Засега учените трябва всеки път да определят новия щам на грипа и да създават ефикасно средство срещу него. Но проф. д-р Гилбърт отбелязва, че еднократната ваксина няма да е достатъчна и ще се наложи ваксината да се повтаря на всеки пет или десет години, за да се поддържа ефикасен имунитет. Горе долу толкова години - 5-10, ще заемат изпробванията, преди новата ваксина да влезе в масовата медицинска практика. 
     Британските учени откриватели се надяват, че резултатите от дългогодишната им работа впоследствие ще могат да се използват при създаването на нови лекарства за малария, туберкулоза, СПИН и дори рак. 


