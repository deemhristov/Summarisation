%Банк., 2005, бр. 16%
"Банкеръ"  23 април 2005, бр. 16, 19 стр.

Най-богатите и най-бедните българи са на мерника на икономическата програма на левицата

 
Много е трудно да намериш черна котка в тъмна стая, особено ако котката я няма. БСП обаче декларира, че ще направи точно това в управленската си програма "България в обединена Европа 2005-2009 г.". Двукратно увеличаване на доходите и ниски данъци обеща левицата след вота. Тя се ангажира да създаде идеалната среда за бизнеса в страната - с по-малко бюрокрация и с ниско ниво на корупция, като и изгради в къси срокове "електронната държава"

Алхимиците в лявата предизборна лаборатория дори твърдят, че са открили и магическото решение на иначе несъвместими от икономическа гледна точка цели. Те вещаят едновременно ниска инфлация и поддържане на дефицита на платежния баланс. Както и сериозен спад на безработицата, съчетан с бърз ръст на икономиката. Най-примамливото в червената икономическа перспектива е, че повечето от тези благини ще се изсипят върху хората непосредствено след спечелването на властта. На макрониво всичко това ще се случи в условията на годишен икономически растеж между 6.5 и 8% и бюджетен дефицит, който да се вписва в критериите на Маастрихт (до 3%).

Дали все пак непредубеденият избирател няма да възкликне: 

"Твърде хубаво, за да е истина!" 

Ще се хване ли на социалната въдица? Ще заживее ли с мечтата за безоблачно предприемачество? 

Икономисти коментират, че платформата за стопанското бъдеще на България, предложена от БСП, не е нищо друго освен знак, че партията явно страда от раздвоение между богатия си елит и бедния ляв електорат. А миксът от взаимнопротиворечащи си идеи само доказва факта, че социалистите са загубили тренинг в управлението. Но пък имат известна яснота за най-проблемните сфери на икономиката. 

Данъчните пирони в платформата на левицата 

възраждат намеренията за въвеждането на "нулев" данък върху реинвестираната печалба (по модела на Естония). Авторите на програмата заявяват, че корпоративният налог наистина е паднал от 39 на 15% през последните три-четири години. Никой обаче не си правел труда да пресметне къде са отишли ресурсите от облекчението. Анализът на БСП показва, че свободните пари не се инвестират, а отиват за консумация. Хората със средства купували вносни стоки, а не български и така нараства дефицитът по текущата сметка. Същото се случвало и ако част от печалбата се репатрира зад граница. 

Съществува възможност и да се премахне данък добавена стойност за хляба, млякото, за част от лекарствата, централното отопление и за научната литература, предизборно загатнаха икономическите консултанти на БСП. Според изследване на Института за икономика и международни отношения ДДС може да бъде намален плавно от сегашните 20 до 17% през 2009 г., както и да се въведе т.нар. структуриран ДДС. Предлага се и съкращаване на срока за възстановяване на данъка до 30 дни. Уговорката на експертите е, че падането на "данъка-убиец" ще зависи от постъпленията в бюджета и ще се случи само ако не срещне силен натиск за разширяване на кръга на облагодетелстваните стоки. Но според разчети на финансисти от намаляването на ДДС само с 2% хазната ще е на минус с около 400 млн. лева. По-малко ще са постъпленията и от привилегированите ставки за отделни стоки и услуги. Нулевата ставка за една стока означава, че преференцията ще се ползва от всички. В този смисъл това е система за социална политика, която се опитва да субсидира не само бедните, но и средната класа, и богатите. А е в пъти по-скъпа, отколкото предоставяне на помощ само на нуждаещите се, още повече че различните ставки се администрират по-трудно от бирниците.

Експертите на БСП са на мнение, че има потенциал за намаляване на данъка върху общия доход (ДОД), като облагането може да се прехвърли приоритетно при източника на доходите (работодателите). Идеята е по този начин хората да се освободят от задължението сами си подават данъчни декларации. Как обаче и тези данъчни стимули ще се отразят на приходната част на бюджета така и не става ясно.

Втората заявка на левицата е за мигновено орязване на поне 150 от многобройните лицензионни, разрешителни и други административни режими. Корупцията пък щяла да падне драстично, защото до 2009 г. 30% от услугите на държавната администрация ще се предоставят чрез ИНТЕРНЕТ и всеки гражданин ще има електронен подпис. 

Платформата изобилства от пожелателни ангажименти без определен формат - да речем, създаването на равнопоставените условия за българския бизнес, който през последните години е бил дискриминиран в собствената си страна при големите концесионни проекти и приватизационни сделки, както и в стратегическите отрасли.

Европейски доходи?

Предизборно БСП се ангажира със значително еднократно повишаване на заплатите в бюджетната сфера от януари 2006 година. Социалната пенсия и минималната работна заплата пък ще бъдат обвързани с прага на бедността в Европейския съюз, който е 2.15 евро на ден. Социалистите обещават доходите да се повишават два пъти годишно съобразно ръста на инфлацията и БВП. Сметките им сочат, че към 2007-а при 7% нарастване на БВП и инфлация от 5.55% ръстът на доходите ще е 12 процента. Срещу тяхното предложение категорично се изказа шефът на мисията на МВФ за България Ханс Фликеншилд: "Лесно е за се каже: ние вдигаме заплатите, но въпросът е как ще се финансира това?". Според Фликеншилд БСП не е обявила нито кои други разходи ще съкрати, нито мисли как ще увеличи приходите, за да компенсира вдигането на заплатите. 

Всъщност в "социалната" си част икономическата платформа на левицата пращи от обещания, които трябва да се осребряват директно от хазната. Безплатни закуски и учебници за учениците до 8-и клас, премахване на потребителските такси в здравеопазването, кредити и стипендии за студентите в чужбина, падане на осигурителната тежест до 25% в края на мандата (в момента осигуровките за здраве и пенсия са 42.7%) и т.н. 

Правителствените финансисти от екипа на НДСВ веднага изчислиха, че червените идеи ще отворят дупка в бюджета от около 1 млрд. лева. И единственият вариант е харчовете да се компенсират с увеличение на данъците. БСП обаче има намерение да прави точно обратното - да въведе семейно подоходно облагане в чист вид и разкрие 240 хиляди нови работни места до 2009 година. 

Изглежда,вече и самите социалисти са осъзнали 

колизията между намерения и възможности 

по отношение на заплатите в администрацията. В черновата на платформата им беше записано, че парите на белите якички ще скочат с 15-20% и това ще струва около 360 млн. лева. Но в последния вариант няма записано конкретно число за бъдещите увеличения. Уточнено е само, че годишната издръжка на подопечните на властта институции няма да надхвърля с повече от 5% сегашната, за да не предизвика инфлационен натиск. От своя страна обаче икономическият анализатор на БСП Георги Кадиев заяви, че заплатите на администрацията ще се увеличат с около 15 процента. Това ще стане възможно след известно оптимизиране, преструктуриране и дори съкращаване на чиновническия апарат. 

Излиза, че БСП е тръгнала на лов за избиратели с примамката "бъдещи уволнения". А това някак наподобява на популярното: "Обещай ми светло минало".


