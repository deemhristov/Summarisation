%Пари, 2002, бр. 181%
ГОСПОДИН НАЗАЙКИН, КАК СЕ ВПИСВА РЕКЛАМНИЯТ МЕНИДЖМЪНТ В БИЗНЕСФИЛОСОФИЯТА НА ФИРМАТА? 
- Бизнесът - това е управление на пари, на кадри, на производство, на продажби и т. н. Включително и на рекламата. С настъпването на прехода към пазарна икономика започнахме да се учим да управляваме различните й лостове. Първо, разбира се, финансите като най-очевидния инструмент за правене на пари. Но ако искаме да печелим ефективно, трябва да усвояваме и другите области на управление, сред които е и рекламният мениджмънт. 

ДОКОЛКО РЕКЛАМНИЯТ МЕНИДЖМЪНТ Е ПОДЧИНЕН ИЛИ ВОДЕЩ В ЦЯЛОСТНИЯ МЕНИДЖМЪНТ НА ФИРМАТА? 
- Има една проста мисъл, която илюстрира значимостта му: "Ако за вашата стока никой не знае, то никой няма да я купи." 

ОСОБЕНОТО НА ПОВЕЧЕТО ВАШИ КНИГИ Е, ЧЕ ОПИСВАТ НЕ ТОЛКОВА КАК СЕ ПРАВИ РЕКЛАМА, А КАКВО ДА СЕ ПРАВИ С НЕЯ. ТОВА ЛИ ОЗНАЧАВА СПЕЦИАЛИСТ ПО РЕКЛАМЕН МЕНИДЖМЪНТ? 
- Много често, когато става дума за реклама, хората мислят за нея като за вид творчество и не само тези, които повече или по-малко професионално се реализират в нейното производство. Така се отнасят и мнозина от онези, които я финансират - рекламодателите. 
Рекламата е отрасъл като всеки друг в икономиката и за да се развива, в нея трябва да се инвестира и тя трябва да се управлява. Всички знаят колко сложно нещо е финансовият мениджмънт, но не са много тези, които оценяват значението на мениджмънта на рекламата. 

ЩОМ СЕ ДАВАТ ПАРИ ЗА РЕКЛАМА, ЗНАЧИ СЕ ОЦЕНЯВА НЕЙНОТО ЗНАЧЕНИЕ ЗА УПРАВЛЕНИЕТО НА ФИРМАТА... 
- Рекламодателите нерядко дават пари за реклама "по принцип", защото така правят другите, и дават, колкото имат /или колкото не им е жал/. Затова резултатът, който получават, обикновено също е по принцип, а не този, който им трябва. 

А КОЛКО ТРЯБВА? 
- За отговора на този въпрос плащат на специалиста по рекламен мениджмънт. Това зависи от много фактори и се определя за всеки конкретен случай. Зависимостта на продажбите на стоки и услуги от размера на рекламните вложения не е линейна, макар че е очевидна. Големите компании дават за реклама повече не просто защото имат повече свободни средства. По данни на американските специалисти лидерите на пазара харчат за реклама 70% повече на единица продажби и продават въпросните единици със 170% повече. 
По някои оценки средният размер на разходите за реклама във всички отрасли на икономиката в САЩ е 2.5% от оборота. Разбира се, в различните сфери тази цифра варира драстично. 

МОЖЕТЕ ЛИ ДА ПРИВЕДЕТЕ НЯКОИ ДАННИ, КОИТО НАШИТЕ ЧИТАТЕЛИ ДА СРАВНЯТ СЪС СОБСТВЕНИЯ СИ ОПИТ? 
- Добре, да вземем съпоставими отрасли и да разгледаме разходите за реклама в средата на 90-те години в САЩ /безусловно това е страната на развитата реклама/: 
- хляб и хлебни изделия - 9.9% от продажбите 
- миещи средства - 9.9% 
- цигари - 4.4% 
- строителни материали - 3.3% 
- заведения за обществено хранене - 3.2% 
- битова техника - 3.0% 
Тези цифри обаче не може да се копират. Даже в такива развити и спокойни пазари, каквито са западните, те се променят, макар и в не широки граници. А в нашите страни - Русия, България и т. н., процесите са много динамични и при съставянето на рекламен бюджет трябва да се отчитат множество непрекъснато променящи се фактори. Ала това не означава, че разходите за реклама не трябва да се планират - бюджет трябва да се разработва и утвърждава всяка година. 

ДОРИ АКО ФИРМАТА Е МАЛКА И НЯМА СВОИ РЕКЛАМНИ СПЕЦИАЛИСТИ? 
- Безусловно, най-добре ще се справят със задачата професионалистите. Затова големите компании създават свои рекламни служби или възлагат рекламното си обслужване на специализирани агенции - това нерядко излиза по-евтино, защото агенциите имат допълнителни търговски възможности за намаляване на разходите. 
За средните фирми е оправдано да поддържат ако не отдел, то поне един сътрудник - специалист по маркетинг и реклама. Грамотният подход при структуриране на рекламните инвестиции е залог за тяхната успешност. Човек, зает с други функции, не може пълноценно да следи и изучава ситуацията и новите тенденции на пазара и да предлага ефективни решения. И още нещо - той трябва да има достойно материално възнаграждение, за да противостои на изкушението да получава проценти от подизпълнители или рекламоносители. Този вид възвръщаемост е белег за неоправдани разходи или, с други думи - парите са отишли на вятъра. 
Даже ако фирмата е съвсем малка и няма излишни хора, ръководителят й трябва да планира тази дейност - той по-малко от всеки друг стопански субект може да си позволи необмислени инвестиции. Но тук общите икономически и управленски представи са недостатъчни. Необходими са знания, които може да се получат само от специалната литература. Макар да не са много, книги по мениджмънт на рекламата има и ще стават повече, защото пазарът го изисква. 

КАКВО НЕ ДОСТИГА В ОБУЧЕНИЕТО ПО РЕКЛАМЕН МЕНИДЖМЪНТ В НАШИТЕ СТРАНИ? 
- Това са трудностите на ръста - ние едва започваме и хората, които могат да споделят своя опит, са малко. А спецификата на предмета е такава, че много от проблемите, в които хората се спъват в практиката си, чистите теоретици рядко забелязват и разработват. 
В нашите страни сега се трупа опит, а трябва да мине време, за да бъде той осмислен, да бъде корелиран със световната практика, да се изработят методики за преподаването му и т. н. Затова се налага по-често да се базираме на западния опит, който страните с развита пазарна икономика са трупали не едно столетие. Както казваше един ваш политик от миналото, този път ние трябва да изминем за две-три десетилетия. Ние сме си способни. 
В Русия вече се формира ядро от родни специалисти и даже тесни специалисти: по реклама в пресата, по телевизионна реклама, по медиапланиране и т. н. Това говори за качество на преподаването - предлага се не обща информация, а специални знания във всяка област на рекламния мениджмънт. България, предполагам, я очаква подобно развитие. 

КАКВО ТРЯБВА ДА ЗНАЕ СПЕЦИАЛИСТЪТ ПО РЕКЛАМЕН МЕНИДЖМЪНТ? 
- Курсът, който изучават нашите студенти, е доста голям и включва раздели като организация на рекламната дейност на фирмата, провеждане на маркетингови изследвания, разработка на рекламен бюджет, на рекламна кампания, избор на рекламно средство, медиапланиране и т. н. Всеки раздел включва по няколко теми, например в избор на рекламно средство влизат като отделни теми реклама в пресата, в радиото, в телевизията: на всяка от тях се посвещават по 36 часа. 
Това са солидни знания и така трябва да бъде. Мнозина смятат, че разбират от реклама само защото са я виждали, но това е голяма заблуда. Рекламата трябва и може да се управлява, но от специалисти. Тогава ще бъде доходоносна. 

ИМА ЛИ ТИПИЧНИ ГРЕШКИ В УПРАВЛЕНИЕТО НА РЕКЛАМАТА? 
- От своя консултантски опит зная, че парите на рекламодателите се губят главно от лошата организация. И имам удоволствието в практиката си да наблюдавам резултатите от своя труд и от знанията, които хората получават. Как увеличават печалбите си без допълнителни инвестиции, без да изразходват средства... Само като реорганизират своята рекламна служба, като разпределят по-правилно функциите на сътрудниците и по-прецизно формулират длъжностните им характеристики. 
При рекламоносителите загубите обикновено идват също така и от лошото ценообразуване. В такива случаи една адекватна на пазарната ситуация и на маркетинговите задачи на фирмата ценова листа с премислени отстъпки и надбавки, с правилно подбрана стъпка и т. н., често без видима за клиентите промяна на цените, без промяна на щата значимо повишава доходите. 

ИМАТЕ ЛИ НАМЕРЕНИЕ ДА РАБОТИТЕ ПО НЯКАКВИ СЪВМЕСТНИ ПРОЕКТИ С БЪЛГАРСКИ УНИВЕРСИТЕТИ, С БИЗНЕСФОРМАЦИИ? 
- Имаше време, когато научните връзки между нашите страни бяха почти прекъснати. Сега те се възстановяват. В Русия излезе една от книгите на доц. Христо Кафтанджиев. Предполагам и в България ще се появят книги на руски специалисти по реклама. И тук, и в Русия рекламата е ново поле на дейност и с натрупването на опит и знания все по-често ще имаме какво да обменяме и за целите на какво да се кооперираме. Днес това става предимно чрез различни изложби, фестивали и конкурси. И аз като член на журито на младежкия рекламен фестивал Miracle каня да участват в него млади български рекламисти. Условията може да бъдат намерени на сайта www.iia.ru 

ИНТЕРНЕТ И НОВИТЕ КОМУНИКАЦИОННИ ТЕХНОЛОГИИ - КАК ТЕ ПРОМЕНЯТ СВЕТА НА МАРКЕТИНГА И МЕНИДЖМЪНТА? 
- Те дават нови колосални възможности, за които преди десетина години не можехме и да мечтаем, и нов тласък на развитие както на самата реклама, така и на механизмите за нейното управление. Това го усещам ежедневно на практика. Всеки ден на моя сайт в Интернет идват хора от различни краища на доста обширната ни страна и даже от различни краища на света - от Германия, САЩ, Люксембург, Израел, "отбивали" са се и от Южна Корея и Доминиканската република. Имам посетители и от България. Това дава възможност на хората да получават знания, бидейки на много хиляди километри от източника им, а на мен - по-точно да познавам своите клиенти. И да не прекъсвам връзките си с тях, независимо къде се намирам. Даже тук, в София, продължавам да консултирам клиенти от Петербург, Саратов и Комсомолск на Амур, а това е много, много далечният изток. 

А ВИЕ ПО КАКЪВ ПОВОД СТЕ В БЪЛГАРИЯ? 
- Аз съм голям фен на вашите летни и зимни курорти. Тук успявам да намеря нужното спокойствие, за да довърша следващата си книга. Да, по мениджмънт на рекламата. 


