%Банк., 2004, бр. 17%
"Банкеръ"  1 май 2004, бр. 17, 33 стр.

Както в редица области, така и при пътуванията някои хора се оказват доста no-умни от другите. Докато вие все още обикаляте за някой горе-долу приличен сандвич на летището, седите по бельо в хотелската стая, чакайки дрехите си от химическото, или висите на безкрайна опашка за такси, те, благодарение на комбинацията от изобретателност, опит и малко предварително планиране, вече са сити, облечени и тръгнали на път. Безспорно подобно постижение често е в пряка зависимост от финансовото състояние и известността на човека.
Да сте виждали някога Бил Гейтс или Уорън Бъфет да мъкнат багаж или да си свалят обувките и колана, когато преминават през охраната на летището? Със сигурност не сте. В края на краищата, дори да летят с обикновена авиокомпания, милиардерите, кинозвездите и държавните мъже обикновено имат многоброен екип от асистенти, които се грижат пътуването им да мине необезпокоявано.
Повечето хора не могат да си позволят постоянна свита, която да урежда всяка тяхна стъпка. Това обаче не значи, че подобно безметежно пътуване не е по силите им. По света съществуват доста компании, които осигуряват необходимото обслужване, за да облекчат донякъде проблемите, свързани с едно пътуване. Някои от тези компании са изцяло отдадени на идеята да улесняват живота на пътниците. Срещу определена годишна такса например лондонската фирма "Куинтисеншъли" (Quintessentially) осигурява на клиентите си във всеки по-голям град на практика всичко - от резервация на час за чайна церемония в Дубай до намирането на билет за театър в Тексас.
Има и други компании, които могат да бъдат от полза, въпреки че първоначално не са били замислени да помагат на туристите. Никълъс Негропонте - основател и председател на борда на Медийната лаборатория към Масачузетския технологичен институт, е известен с един свой необичаен навик. По време на по-дългите си пътувания професорът вместо да разнася тежки торби с багаж, използва куриерите на "ФедЕкс" (FedEx).
В желанието да намалят разходите си напоследък много авиокомпании спряха да предлагат храна по време на полетите. А дори и когато се сервира топло ястие, често то е всичко друго, но не и привлекателно на вид. Тогава, вместо да принасят в жертва храносмилателната си система, пътниците могат да си поръчат някой деликатес от компании като базираната в Лос Анджелис "Скай мийлс" (SkyMeals).
Плащането на допълнителни 30 долара за прилична храна от "Скай мийлс" вече може да не изглежда екстравагантна прищявка за повечето туристи, но съществуват и какви ли не глезотии, които буквално могат да изпразнят кредитните им карти. Все пак, ако парите не са проблем, няма нищо по-хубаво и удобно от пътуването с частен самолет. През последните години фирми от типа на "Сентиънт джет" (Sentient Jet) и "Скайбридж прайвит еър" (SkyBridge Private Air) започнаха да предлагат самолети при поискване - при това без да налагат месечни такси или сметки за изразходваното гориво.
Пътуването с частен самолет вече не е непостижима мечта.Винаги чисти дрехи
Последвайте примера на Никълъс Негропонте от Масачузетския технологичен институт - изпратете си чисти дрехи до всяка точка на света с помощта на "ФедЕкс", а после върнете по обратния маршрут дрехите за пране. Ако ви се налага да пътувате до шест различни града в рамките на шест дни, ще е трудно да натъпчете достатъчно дрехи в куфара си, а прането, което някои хотели предлагат за един ден, може и да не е готово навреме. По-добрият вариант е да използвате "ФедЕкс". Тарифите на куриерската фирма варират, но изпращането на пакет от половин килограм от Ню Йорк до Лос Анджелис за една нощ струва 30.33 долара. Същият пакет за същия маршрут ще ви излезе 28.46 долара, ако е пренасян от "Ди Ейч ел" (DHL), която предлага и удобна възможност за поръчки по ИНТЕРНЕТ.
Комплексно хотелско обслужване 
Компании като "Куинтисеншъли" определят себе си като "лайфстайл мениджъри". Срещу определена годишна такса те поемат грижата да резервират места в ресторанти и клубове и да уреждат пътувания (да правят резервации за хотелски стаи, полети и коли под наем). Освен това тези фирми осигуряват на своите членове достъп до фитнессалони по целия свят и осигуряват билети за спортни състезания в последния момент. Те са в състояние да помогнат дори в непредвидени критични ситуации - например да уредят изпращането на сватбена рокля в Ню Йорк до три часа след направената заявка. Цената на членската карта започва от 1000 долара на година. Денонощно обслужване се предлага на хора, които притежават карта "Америкън експрес сентюриън". За да попаднат в тази категория обаче, членовете трябва да се бръкнат с най-малко 150 хил. долара годишно.
Спасителни технологии 
Повечето находчиви туристи отдавна притежават мобилни телефони, но най-новият абсолютно задължителен аксесоар е джобният компютър на "Некстел къмюникейшънс" (Nextel Communications). Той е снабден с първата GPS навигационна система, наречена "Теле нав" (TeleNav). С нея пътниците могат незабавно да разберат каква посока са поели, независимо дали са в голям град, катерят се в планините, или просто са забравили къде са паркирали колата си. Услугата предлага още откриването на най-близкия ресторант, кино или друга оживена дестинация. Цената й започва от 9.99 долара на месец, първият от които е безплатен.
Веригата от хотели и курорти "Феърмонт" (Fairmont Hotels & Resorts) има сключен договор с компютърния гигант "Хюлет-Пакард" (Hewlett-Packard), в рамките на който предлага на най-редовните си клиенти един от нейните модели джобни компютри.
Гастрономически глезотии 
Ако нямате време да пазарувате храна на летището или стомахът ви отказва да приеме изсъхналия пакетиран сандвич, купен в последната минута, спомнете си за компанията "Скай мийлс". Когато сте в Лос Анджелис, тя може да ви достави готова, при това вкусна храна направо пред вратата на дома, офиса или хотела, та даже и на летището. Предястията в нейното меню започват от цена 24.50 долара.
Хотелът "Четири сезона" (Four Seasons) във Вашингтон пък прибира гостите си от аерогарата с лимузина и още в нея им предлага кулинарното си меню. Поръчките се доставят в хотелската стая веднага след пристигането на госта.
От своя страна всички хотели от веригата "Риц-Карлтън" (Ritz-Carlton) предлагат специални пакети "Хапки за полет", чиято цена е от 10 долара и нагоре.
Здраве далеч от дома 
Да се разболееш на път, особено в чужда държава, е кошмар за всеки турист. Той обаче може да си го спести, ако се свърже с калифорнийската фирма "Адвенчър медикъл китс" (Adventure Medical Kits), която ще ви приготви специална чантичка с най-важните лекарства за едно пътуване. Пътниците за страни от Третия свят се въоръжават с лекове срещу обезводняване, диария, алергии и грип. Цените започват от 7 долара.
"Мед еър" (MedAire) от Аризона осигурява здравни грижи по време на полети с корпоративни и частни самолети. Най-евтините договори за тази услуга са 16 000 долара за една година. Пилотите, които искат спешна медицинска помощ, имат възможност да се свържат с лекар от спешно отделение за 60 секунди. Ако помощта по време на полета не е достатъчна, "Мед еър" насочва пилота към най-близкото летище, където се осигурява и наземно лечение.
Край на проблемите с багажа 
В днешно време проверката на багажа като че ли трае по-дълго от самия полет. По-добрият вариант за пътниците е да го изпратят предварително с компания като "Лагидж кънсиердж" (Luggage Concierge). Тя гарантира транспорт"от врата до врата" и предпазване от повреди.
Родители, които пътуват с бебетата си и искат да спестят малко място в багажа си, могат да пазаруват чрез ИНТЕРНЕТ, фирми като "Бейбис тревъл лайт" (Babies Travel Lite) им изпращат всичко необходимо за бебето на посочения адрес. А вериги от ранга на "Четири сезона" и "Риц-Карлтън" позволяват на редовните си гости да съхраняват свой багаж в хотела, така че да пътуват буквално с празни ръце.
Клубове за почетни членове 
Повечето авиокомпании и хотелски вериги предлагат специални програми с отстъпки в цените на най-редовните си клиенти. Честите гости на хотелите "Феърмонт" могат да станат членове на "Президентския клуб", което им позволява да поръчват безплатно транспортиране на спортната си екипировка до избран от тях курорт и да използват джобен компютър от "Хюлет-Пакард" по време на престоя си в хотела. Членовете на подобен клуб към авиокомпанията "Бритиш еъруейз" (British Airways) пък имат достъп до салоните на компанията в целия свят, които са истински оазис с възможностите за бърза храна, преносими компютри и освежаващи душове.
На земята 
Само с един телефонен разговор днес човек може да уреди транспорта си в целия свят. Нюйоркската компания "Лърос пойнт ту пойнт" (Leros Point to Point) предоставя коли, които превозват пътниците от офиса до летище "Джей Еф Кей" например, а после им урежда друг превоз директно до хотела в който и да е град.
Авиокомпании като "Върджин атлантик" (Virgin Atlantic) и "Емирейтс" (Emirates) предлагат в някои градове на пътниците от бизнес класата си допълнителен превоз с кола от и до летището.
Офиси в чужбина
Когато сте на път по бизнес дела, намирането на подходящо място за срещите ви е доста трудно, особено ако сте в съответния град само за няколко часа. Базираната в Индианаполис фирма "Офисскейп" (Officescape) осигурява изцяло обзаведени офиси във всяка точка на Съединените щати. В Ню Йорк подобни места има в "Емпайър стейт билдинг" и близо до Уолстрийт. Цените на услугата започват от 10 долара на час. Ако сте в Лондон, пробвайте в бизнес центровете "Арджил" (Argyll), в които срещу допълнителна сума ще ви запазят място и за следобеден чай. Основните тарифи са около 55 долара на час.
Частни самолети
Един от най-лесните начини да елиминирате огромна част от проблемите си при едно пътуване е да летите с частен самолет. Днес резервирането му е изключително лесно. Има компании, които предлагат такива самолети, като една от тях е калифорнийската "Скайбридж прайвит еър". При желание на борда ще имате и частен готвач. Резервацията на машина за 13 пътници за двупосочен полет между Ню Йорк и Лондон излиза към 69 000 долара. В крайна сметка тази цифра не звучи неприемливо, тъй като един обикновен билет за бизнес класа по същия маршрут струва 6000 долара, а за цялата група - 78 000 долара.
Компанията "Сентиънт джет" от Масачузетс работи по подобна схема. Членовете й си откриват сметка, която започва от 100 000 щ. долара, след което стойността на всеки реализиран полет се приспада от нея. В обслужването е включено сервирането на храна на борда. Цените започват от 2850 долара на час за малък самолет.					


