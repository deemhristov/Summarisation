%Кап., 1999, бр. 14%
Един чукча гледал телевизионната реклама на “Марлборо” един път, втори път и след третия отишъл и си купил кон. 
В миг на прозрение френският рекламист Жак Сегела възкликва: “Как можех да се съмнявам отсега нататък, че Холивуд пере най-добре?!” В този миг той е осенен от идеята, че за да рекламираш ефективно един прах за пране, е нужно просто да го превърнеш в “прах за мечти”. 
Факт е, че за съвременната реклама е присъщо използването на абстрактни категории за сметка на утилитарните употреби на продукта. Въпросът обаче е доколко този похват е ефективен в един все още изграждащ се пазар като българския с неустановени потребителски практики, липса на конкуренция на равностойни по цени и качество стоки, слаба марковизация на продуктите и нисък жизнен стандарт. 
Рекламата е комуникация, убеждаваща по отношение на стоки, услуги или идеи и нейната цел е чисто прагматична - да доведе до поведение с икономическа стойност под формата на ефективно търсене на пазара. От друга страна, условието интерпретациите в рекламата да бъдат ограничени до желаните от рекламиращия я приближава до въображението, до фикцията. Защото, за да бъде представен един продукт като различен от останалите и като резултат - предпочетен, пожелан и притежаван, рекламните послания се оформят чрез техниките на т.нар. добавено значение. Често предметите в рекламата не се дефинират чрез собствените си характеристики и полезност, а биват допълвани с нови значения чрез използването на културни кодове, които реферират към определени стилове на живот, човешки качества, статуси и пр. Тази техника е в основата на идентификационните процеси в съзнанието на хората - рекламата прониква в езика, мечтите, интуицията на хората, минава отвъд границите на реалното, правейки така, че целостността на недостижимите хубави неща в живота да се идентифицират с дори само един мъничък продукт. Така акцентът в рекламите преминава от предимно задоволяването на определени нужди към предимно комуникирането на значения. 
Рекламата от вица в началото е пример тъкмо за реклама, в която изцяло липсва комуникирането на информация за продукта за сметка на комуникирането на неговите социални и символни употреби. Абсурдната ситуация във вица, разбира се, не е възможна в наши условия. Но появата му може да бъде обяснена не само с прословутия коефициент на интелигентност, приписван на чукчите, или пък със забраната за директно показване на цигари в рекламните клипове. От една страна, клипът за страната, в която “мъжете постигат това, за което мечтаят”, с гласа на Стефан Данаилов е сред най-харесваните и помнени реклами, излъчвани в българския ефир. Въпреки това в съзнанието на българина обаче тя сякаш действа на друго ниво и има ефекти, различни от предварително заложените - примери за това са и вицът за чукчите, и пародията в поредицата фейлетони във в. “Стършел” със заглавие “Елате в страната на Арда”. Символиката в клипа очевидно действа, но в най-добрия случай страната на Marlboro не се възприема като някакво въображаемо място на свободата и мъжествеността, а се отъждествява с една страна, която е крайната цел на всеки уважаващ себе си кандидат-емигрант, и където вече са се преселили мнозина негови познати и още толкова ще тръгнат било със зелени карти и еднопосочни билети в джоба, било по всякакви обходни маршрути - през Канада, та дори и през Япония. Ако тази реклама продава у нас, а не се гледа само като красив филм, това е не благодарение на митичната страна, а на конкретната държава. Идеализираните образи в рекламата имат смисъл само ако извеждат пряко до ценности от прагматичен порядък, свързани с определено поведение - закупуването на рекламираните продукти. Неблагоприятната икономическа конюнктура и ниският жизнен стандарт на преобладаващата част от българите водят до икономическа невъзможност на средния българин да отговори на рекламните апели чрез поведение под формата на ефективно търсене на пазара. Оттук бихме могли да предположим, че образите, идеите, значенията и стиловете на живот, които рекламите промоцират, водят до статусна несъвместимост и следователно в динамичен аспект до ролеви конфликти, изразяващи се в раздразнение, недоверие, пародия. Друг е въпросът доколко въпросната реклама, макар и харесвана, успява наистина да продава. 
Philip Morris е неизменно сред двайсетте най-големи рекламодатели в годишните класации. Рекламният бюджет само на Marlboro, едната от двете марки на концерна, рекламирани в България, надхвърля няколко пъти рекламните бюджети на всички български марки цигари, взети заедно. На Marlboro принадлежи и все още ненадминатият рекорд в историята на рекламата в България за най-висока цена за единично излъчване на клип - 22 920 долара, колкото е струвало преди отстъпките излъчването по БНТ на 2 - минутен клип (който е и най-дългият клип, излъчван у нас) по време на финалната среща от Европейското първенство по футбол през лятото на 1996 г. 
Но за разлика от дела си в парите, изразходвани за реклама, пазарният дял на Philip Morris у нас, сравнен с 34-те процента на концерна за Европа и близо 46% за САЩ, е повече от скромен, при това без перспективи за чувствителна промяна. Ако основната функция на рекламата е да продава, в случая тя не я изпълнява особено ефективно. Вероятно по-съществено за концерна през тези години е поддържането на корпоративен имидж предвид евентуално участие в раздържавяването на тютюневата промишленост у нас. Според някои коментари като цяло подходът на западните цигарени компании в Източна Европа е “лишен от финансова логика”. 
Тъй или иначе Philip Morris е сред големите играчи на българския рекламен пазар. Но у нас интригата (особено в рекламните среди) е не толкова в ефективността на рекламното послание и борбата за пазарни дялове, колкото в пътя на рекламните бюджети от рекламодателите до медиите - например колко са реално постъпилите по сметката на БНТ пари за споменатото най-скъпо излъчване поради небезизвестния договор с близката до Красимир Гергов “Триада комюникейшънс” за излъчване по БНТ на кадри на CNN, както и включените в схемата “система” от рекламни агенции. 
Последствията от въпросния договор са характерни за същината на рекламния бизнес в България през изминалите години, както и за обществото като цяло. В него под успех се разбира най-често някаква форма на източване чрез използването на затворени структури, в които съществуването на всяко звено е мислимо като подчиненост не на пазара, а на групата, рода и т.н. Индивидът далеч не е най-важното нещо. Неговите постижения на свой ред зависят от позицията му в групата, която е обусловена повече от признаци като вярност, роднинство, връзки от миналото, и по-малко от професионализма. Често в групата се краде по същия начин, по който краде и групата. Такова общество изгражда у членове си нагласи като скептицизъм, недоверие към възможността за индивидуален успех и пр., които действат и при възприемането на рекламите. Липсата на ясна ценностна система в обществото води и до отсъствието на герой на новото време. А ако го има, то той със сигурност не е волният ездач от клипа на Marlboro. 
При такава публика съвсем не е парадоксален успехът на рекламни послания, които в своята реализация залагат не на абстрактни категории и ценности, а на изненадата, хумора, пародията. Рекламите на “Морени”, “Белана”, “Карнобатска гроздова” са пример за такъв подход. Ефектът им очевидно се дължи по-скоро на изненадата от използваните противоречиви кодове и абсурда на ситуацията, както е в клипа за вафлата трепач, или пък на съотнесени към българската действителност механизми за постигане на рекламната цел чрез използване на алтернативни форми на реклама в контекста на познати за българската аудитория лица, социални практики, битови сцени и хумор. Въпреки че като бюджет тези реклами, общо взето, не попадат в челните редици на класацията на най-рекламираните продукти по основните телевизионни канали в България, те успяха да се наложат в съзнанието и да изградят траен имидж на съответните марки или продукти. 
Успехът на тези реклами е довод за твърдението, че “българската реклама трябва да бъде основана на рационални мотиви, много убедително и простичко поднесени” (Е. Маринова пред сп. “Медиа&Реклама”). В страната на Marlboro нещата стоят сигурно другояче, но в страната на “Арда” и бирата трябва да ти е на една ръка разстояние, и вафлата да е трепач, и ако е време - да заколиш прасето с една гроздова, за десерт да опиташ от върха на сладоледа, а при нужда има тоалетна хартия за всеки избор и за всеки вкус. Вярно е, че би било пресилено в реклама на тоалетна хартия да се говори за кръговрата на материята. Пък и “Астика”, макар и с един и същ слоган, отдавна се отказа от мутроликия от първия клип, който отваряше бутилката с дистанционното на телевизора, и го замени с юпита, които с лъчезарни усмивки си поръчват пивото. “Всичко тече” и българската реклама следва своя път на развитие. 


