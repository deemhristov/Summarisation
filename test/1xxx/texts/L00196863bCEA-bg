%Кап., 2000, бр. 12%
Скандалният руски бизнесмен Михаил Чорни вероятно издава поне един всекидневник у нас, показва справка с архивите на Софийския градски съд и кипърското министерство на търговията, индустрията и туризма. Офшорната компания “Ем Си Джи холдинг лимитед” притежава 50% плюс една от акциите на българската компания “Планета спорт” АД. От нейно име се издава спортният всекидневник “Планета спорт”. Директор на кипърския офшор според тамошната регистрация е финансистът на Чорни Джоузеф Карам, а представител у нас на руснака с израелски паспорт е адвокатът Тодор Батков. 
Другият голям акционер във фирмата с 41.9% е “Пресгрупа “Монитор” ООД, която притежава в. “Монитор”. Управител и на двете компании е бившият съсобственик на “Пресгрупа “168 часа” Петьо Блъсков. “Планета спорт” АД и “Пресгрупа “Монитор” са регистрирани на един и същ адрес.
Какво пише в архивите
На 15 ноември миналата година Петьо Блъсков подава до фирменото отделение на Софийския градски съд молба да се регистрира акционерно дружество “Планета спорт” със съвет на директорите в състав Васил Терзийски, Петьо Блъсков (изпълнителен директор) и “Ем Си Джи холдинг лимитед” със седалище в Република Кипър. Към документите за регистрация на дружеството е приложено писмено заявление от Тодор Батков, с което се определя лицето Емануела Лосапио за представляващ офшора в работата на съвета на директорите. Емануела Лосапио е близка на Лора Виденлиева - съпругата на управителя на “Мобилтел” Владимир Грашнов. Двете дами са съдружници във фирмата “Ист-уест трейд” ООД. Неин управител е Румен Аврамов, който е и изпълнителен директор на съвместната фирма на Грашнов и Чорни “М и В - ин.” АД. 
На учредителното събрание кипърската компания се представлява от адвоката на Чорни Тодор Батков. Посоченият от адвоката адрес е на неговата кантора, която се намира в сградата на “Мобилтел” - една от фирмите на руснака. Уставният капитал на акционерното дружество е внесен в “Росексимбанк”, която също се контролира от руския бизнесмен. 
Според архивите на кипърското министерство на търговията, индустрията и туризма “Ем Си Джи холдинг лимитед” е учредена на 25 ноември 1998 г. като дружество с ограничена отговорност съгласно изискванията на гл.113 от местния закон за компаниите в гр. Лимасол, на бул. “Арх. Макариос III” №284, бл. “Фортуна”, ет.2, ап.3105. За директор на компанията при регистрацията е посочен Джоузеф Н. Карам с адрес Chemin de Chatagny 1135, Ден, Швейцария.
Партньорите
Джоузеф Карам е довереното лице на Майкъл Чорни. Неговото име стана известно по време на аферата “Орион”. В началото на май 1995 г. Чорни преведе 6 милиона долара на Централна кооперативна банка от фирмата си “Блонд инвестмънт” чрез фалшив договор с подписа на дилъра Павел Тренев. Парите отидоха за набиране на уставния капитал на Българска земеделска и промишлена банка. Седмица след като изтече срокът на “кредита”, в София пристигна именно Джоузеф Карам, който се срещна с тогавашния шеф на “Валутно управление” в БНБ Стоян Шукеров и с директора на ЦКБ Георги Георгиев. На тази среща Георгиев е принуден да постави подписа си под договора с “Блонд инвестмънт”, което позволи по-късно ЦКБ да бъде осъдена да върне парите на Чорни. Пред Главна прокуратура Георгиев твърди, че съществуват достатъчно подозрения, че схемата с “Блонд” е предварително измислена, за да бъде източена ЦКБ. Подписът на Джоузеф Карам стои и под договора, с който “Алианц България” продаде дълга на “Сунимекс” към ямболската банка на Михаил Чорни през миналата година. 
Според доклад на швейцарската полиция Джоузеф Карам е управител на фирма “Блофин SA”, която се занимава с търговия с всякакви стоки. Нейният уставен капитал е 100 000 франка. Деветдесет и осем процента от собствеността на фирмата е записана на Михаил Чорни. “Блофин” и “Блонд инвестмънт” са регистрирани на един адрес в градчето Морж в Швейцария. Докладът на швейцарската полиция е по повод разследване срещу руската организирана престъпност. 
“Не зная кой е учредител на “Ем Си Джи”, но не мисля, че е Чорни. Но дори и да знаех кой е акционер, нямаше да ви кажа. Аз съм адвокат. Не мога да потвърдя, нито да отрека дали Чорни има връзка с тази компания, защото от документите не е видно нищо. По-скоро бих казал, че не е”, заяви адвокатът Тодор Батков. Според него името на компанията е съкращение от Mobile Communications Group. “Не знам кои са учредителите. Едва ли са физически лица. Вероятно са юридически. Така че няма как да е Чорни”, обясни още юристът. Според него няма пряка връзка с руския бизнесмен. Това, че той е основният адвокат на “Мобилтел” и останалите компании на Чорни, не означавало нищо, твърди г-н Батков. “Клиенти на нашата кантора са поне още 60 дружества”, каза той и допълни: “Освен това Чорни никога не е стъпвал в Кипър.” Юристът твърди, че Джоузеф Карам е професионалист с 15-16 години стаж в швейцарски банки, а освен това е адвокат на много структури и има много контакти. 
Тодор Батков признава, че това дружество издава спортния всекидневник “Планета Спорт”, но уточнява, че собствениците се опитват по никакъв начин да не влияят на статиите в него. Може да се предполага, че смисълът Михаил Чорни да инвестира в подобно издание е да си осигури медийна подкрепа за футболния отбор “Левски”, където бизнесменът също има участие. “Въобще не съм забелязал да има материали в подкрепа на “Левски”, казва адвокат Батков. Според него съдружието с издателите на “Монитор” се е родило от срещата между една добра идея и добри професионалисти. “Петьо Блъсков е много добър вестникар, а също и мой добър приятел - просто седнахме и се разбрахме”, разказва юристът. 
Тодор Батков категорично отрича също и възможността Михаил Чорни да участва във финансирането на другия оглавяван от Блъсков всекидневник - “Монитор”. Това предположение изглежда логично поради факта, че в един период вестникът обратно на иначе антиправителствената си политика
Подкрепяше вицепремиера
Евгений Бакърджиев. За него пък в сините редици отдавна се говори, че е в близки отношения със собствениците на “Мобилтел” Чорни и Владимир Грашнов. “На “Монитор” само даваме реклама, както и на много други, включително и регионални вестници”, обяснява адвокат Батков. 
Главният редактор на “Монитор” Петьо Блъсков отказа да коментира съдружието си с Чорни. 
Първата голяма инвестиция на руския бизнесмен Михаил Чорни у нас беше покупката на единствения засега GSM-оператор “Мобилтел”. След това телекомуникационната компания влезе в управлението на “Росексимбанк”, а заедно с нея и люксембургски офшор, отново представляван от Тодор Батков. Това даде основания да се смята, че банката е под контрола на руснака с израелски паспорт. Покрай тези структури Чорни инвестира и във футболния клуб “Левски”. 


