%Банк., 2005, бр. 22%
"Банкеръ"  4 юни 2005 , бр. 22, 10 стр.
Обетованата земя на предизборните обещания
Партиен популизъм или откровено подвеждане са обещанията на политиците ... или и двете?

 
В предизборната си агитация кандидатите за властта сипят обещания почти като при Мечо Пух. Едни могат, а други - не. Понякога говорят и си мислят,... а понякога просто си говорят. 

С около 14 млрд. лв. ще олекне държавната хазна, ако се сбъднат икономическите намерения на БСП след изборите, пресметнаха експертите от Института за пазарна икономика (ИПИ). С парите от бюджета, които всъщност не принадлежат на червената партия, а на редовите данъкоплатци, ще се вдигнат заплатите и пенсиите, ще се увеличат разходите за здравеопазване и образование, за научна, изследователска, развойна и т.н. дейности.

В същото време, ако се осъществят намеренията за падане на ДДС с 1-2%, за въвеждане на семейно облагане на доходите и за нулева ставка за реинвестираната печалба приходите в хазната спрямо тазгодишните ще намалеят.

Така от ИПИ изчислиха, че ако заклинанията на БСП в икономическата и финансовата сфера започнат да се сбъдват след 25 юни тази година, бюджетният дефицит ще скочи до гигантските 5-7% - т.е. двойно повече от 3-процентната летва на Маастрихт. Освен това харчовете за "социални цели" ще предизвикат незначително увеличаване на държавния дълг, респ. на данъците и на инфлацията. Всичко това ще доведе до намаляване на реалния икономически растеж, до нарастване на безработицата и свиване на външните инвестиции, заключават икономистите.

В платформата на нарочените (от социолозите) фаворити в бъдещата надпревара за властта обаче е записано, че икономиката на България ще расте със 7-8% на година. А инвестициите - вътрешни и външни - ще достигнат до 25-30% от брутния вътрешен продукт (БВП) в края на мандата. 

Най-големи оптимисти за ръста на икономиката обаче са лидерите на ОДС, които обещават 10-процентен годишен скок. След тях се нареждат "Новото време" с обещания за 8-9% ръст. Прогнозите на ДСБ се колебаят между 7 и 8%, докато НДСВ и Български народен съюз (БНС) са заковали числото за растежа на 8 процента.

Подвеждат ли ни бъдещите управленци 

или просто са лустросали малко макроикономическите си фасади като за пред избори?

В кривото огледало на предизборно обещавания растеж сигурно има останало поне едно вярно отражение на действителността. Ако средната работна заплата към момента едва надхвърля 320 лв., то обещанията за стойности от порядъка на 500 лв. (НДСВ), 600 лв.(ДСБ), 680 лв. (БНС) може би звучат примамливо, но от икономическа гледна точка не са реалистични. А още по-малко могат да бъдат обещавани от страна на кандидат-управленците. Ясно е, че ръстът на доходите в страната отдавна не е в прерогативите на управляващите, тъй като около 75 на сто от брутната добавена стойност в икономиката се произвежда от частния сектор. А нарастването на заплатите е следствие от нейната жизнеспособност, която отново е в ръцете на частния сектор. В този смисъл правителството би могло да помогне на икономическите субекти, като... просто не им пречи. А държавата трябва да заеме естествената си роля на нормотворец, който се старае да подобри на практика бизнес климата (б. ред. - вместо само да обещава преди избори), да съдейства за усвояването на еврофондовете, да намалява публичните разходи и т.н.

Не точно такава обаче е 

заявката на основните играчи 

в предизборната надпревара - поне на хартия. 

БСП например обещава заплатите на чиновниците да скочат с 20 процента. Освен това червените открито заявяват, че при евентуален бъдещ мандат ще преразпределят над 43% от БВП, за да финансират здравеопазването, образованието, армията и т.н.

Хората на Станишев се заклеха, че ще премахнат потребителските такси за прегледи при личен лекар, като всеки осигурен ще получи гарантирано минимален пакет от услуги, който включва избор между двама лични лекари и няколко специалисти.

От НДСВ даже детайлизират харчовете си за тази сфери. Осем хеликоптера и нови линейки "Бърза помощ", както и безплатна профилактика за децата до 18 г. обещава жълтата партия.

ОДС обещава при бъдещ мандат да харчи 6-8% от БВП за здравеопазване и приватизация на поликлиниките. ДСБ предлага здравната каса да плаща за основния пакет от медицински услуги и обещава раздържавяване на всички лечебни заведения. Според "Новото време" проблемите на тази сфера могат да се решат, като здравната вноска скочи на 8% (от сегашните 6 процента). 

Безплатни закуски и учебници за учениците до 16 години, кредити и стипендии за студентите в чужбина, падане на осигурителната тежест до 25% в края на мандата (в момента осигуровките за здраве и пенсия са 42.7%) и т.н. са сред основните социални гвоздеи от платформата на БСП. 

Царската партия пък се цели с мерки за повишаване на раждаемостта - връщане на детските надбавки от 18 лв. за всички родители и финансова помощ от 500 лв. при раждането на всяко дете за младите семейства, които изплащат кредити.

Компютри, чужди езици, ИНТЕРНЕТ, надпартийни дългосрочни стратегии са козовете в платформите на другите кандидати за управлението на държавата. От "Новото време" обявиха, че имат своя уникална рецепта за финансиране на образованието, докато в ДСБ на Иван Костов смятат, че удачната формула е въвеждане на национална матура и засилване на спорта в училищата. Специален фонд за академични стипендии за таланти и учени смята да основе партията на Мозер.

Всъщност големите партии нямат истински програми, твърди икономистът от анализаторското звено Industry Watch Георги Стоев. Причината е, че нито един от кандидатите за властта 

не предвижда намаление на данъците за бизнеса 

Изчисленията на коляно показват, че в платформата си БСП запазва общата данъчна тежест за българските предприемачи и за гражданите в порядъка на 40 процента. Другите партии пък правят заявка за намаляване на налозите с 5%, т.е. до 35 процента. Това означава, че "Коалиция за България" ще прибере от частния сектор около 10 млрд. лв. повече от налози при растеж на икономиката от 9% на годишна база.

Експертите на БСП са на мнение, че потенциал за намаление на данъка върху общия доход (ДОД) има, като облагането може да се прехвърли приоритетно при източника на доходите, т.е. работодателите. Идеята е така хората да се освободят от задължението сами да подават данъчни декларации. Но пък не става ясно как тези предлагани данъчни стимули ще се отразят на приходната част на бюджета.

От НДСВ и ОДС предлагат по-бързо намаление на данъците върху високите доходи. Двете партии обещават най-голямата ставка върху личния доход да падне от 24 на 19 процента. ДСБ пък прави заявка за въвеждане на три ставки на облагане с ДОД, както и намаляване на данъчноосигурителното бреме от 41 до 27 процента. Има и малки разлики в социалноосигурителните плащания върху трудовите доходите. НДСВ биха ги съкратили до 19.6%, а ОДС - до 19.8 процента.

Жълтите обещаха предизборно, че скалата при облагане на доходите на физическите лица ще стане на две степени. После обаче финансовото министерство лансира проектозакони, в които степените са четири. Според калкулациите става ясно, че по този начин с благословията на Милен Велчев ставките по всички "етажи" падат с 2 процента. При това положение намаляване на данъчната тежест за гражданите няма да има. Причината е, че ефектът от занижените ставки на практика се изяжда от годишната инфлация и от повишаването на доходите.

Неотдавна премиерът Симеон Сакскобургготски заяви: "Обещанията са се превърнали в една митология. Ако се върнем към 6 април (б. ред. - 2001-ва) и видим сега какво е, мисля, че може да се усети, че има малко напредък." Най-вероятно по този начин ще се отчете и следващият премиер на България. Иначе раят е преди изборите! 


