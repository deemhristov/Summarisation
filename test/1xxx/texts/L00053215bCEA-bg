%Пари,  2002, бр. 143%
Пари" 26 юли 2002 г., бр. 143, стр. 21
Дубай - една съвременна приказка
Емирството е символ на просперитета, богатството и невиждания лукс 
Кой вече не е слушал, чел или гледал за Дубай? Тази думичка е станала един от съвременните символи на просперитета и богатството. Все още обаче малко българи са имали възможността да стъпят на тази пустинна земя /по-точно пясък/, превърната в оазис с много, ама много пари и още толкова въображение! 
Дубай е едно от 7-те самостоятелни емирства в държавата Обединени арабски емирства /ОАЕ/, разположена в източната част на Арабския полуостров, по крайбрежието на Персийския и Оманския залив. Всяко от емирствата е абсолютна монархия и притежава значителна независимост и самостоятелност. Държавата се ръководи от висш съвет, състоящ се от представители на емирствата, избиращи президент за срок от 5 години. Населението на Дубай възлиза на около 420 000 души /малко над 20% от общото/, а територията - 35 кв. км 
/близо половината от цялата държава/, разположена изцяло край Персийския залив. Над 97% изповядват исляма, има и малко християни. Единственият град, носещ същото име, е и столица на емирата. 
Преди да бъде открито черното злато /петролът/ през 1958 г., основен поминък било 

ГМУРКАНЕТО 
ЗА БИСЕРНИ МИДИ 
Десетките подводни спускания на ден /до няколко десетки метра/ отнемали силите и здравето на гмурците. Рядко някой от тях доживявал 30 години... Разбира се, всичко това не притеснявало богаташите по света в желанието им да се сдобият с уникалните по размери дубайски перли. Този най-важен поминък западнал, след като японците започнали да отглеждат изкуствено бисерни миди към средата на миналия век. Останала финиковата палма, която едва ли не служела за всичко - храна на хората и камилите, строителен материал и лико за корабните въжета. През 1962 г. Дубай продава първия барел с петрол и отваря нова страница в историята си. Започва шеметното "написване" на една съвременна, но истинска приказка! Поставя се началото на невероятно строителство - инфраструктура, хотели, представителни офиси, търговски центрове и т. н., и т. н., съчетано с изкуствено озеленяване. Пясъците на пустинята "панически" отстъпват пред човека. Привличат се инвестиции, влагат се много пари в най-съвременни и перспективни технологии, купуват се мозъци от чужбина, вкарва се квалифицирана работна ръка. В резултат край брега на залива изниква невероятен град, който не е описан в никоя от известните приказки и който те кара да се чувстваш беден и жалък, но да не се отплесваме... 
Изчислено е, че петролът в дубайските находища при сегашното ниво на добив ще стигне най-много до 40-те години на настоящия век. Затова далновидното ръководство на емирата търси подходящи алтернативи. Вече една трета от приходите на Дубай идват от продажбата на патенти. Целта е емиратството да стане 

СРЕДИЩЕ 
НА ВИСОКИТЕ ТЕХНОЛОГИИ 
Чуждите инвеститори не плащат никакви данъци и цялата печалба остава за тях, а от неотдавна може и да купуват земя. Всичко това е прицелено в бъдещето и е измислено от умни хора. От близо година се строи Дубай Интернет сити, където вече може да се видят сградите на "Майкрософт" и "Канон". Останалите са в конкуренция за по-голям парцел. Истински връх обаче в хай-тека ще бъде Дубай - Марина - свръхмодерно градче за юпита, което ще привлече млади компютърни гении с космически заплати и фантастични условия за работа и реализация. В Дубай - Марина пускането на електрически уреди по телефона и зареждането на фризера по Интернет няма да е в сферата на фантастиката, а досадно всекидневие... 
В Дубай няма безработица - просто всички работят, а работното възнаграждение се определя чрез пазарлък. Ако работодателят не е коректен, потърпевшият отива в "Лейбъра" /бюрото по труда/ и то съди виновния от името на работника. Това не важи за чужденците - работници, на които работодателят може във всеки момент да прекрати договора, а с това и работната виза. Всеки нает на работа чужденец задължително оставя отпечатъците от пръстите си в полицията. Няма престъпност. Ако някой открадне нещо, той непременно е чужденец и го очаква солидна присъда. Освен това лицето или фирмата, подписали се като гарант за издаването на дубайска виза, е длъжно да плаща издръжката му в затвора, която хич не е малка... Дубайците също крадат, но само на едро... Иначе, колкото и скъпа вещ да си забравите, ще я намерите на същото място, освен ако не е минал междувременно някой от Балканския регион... 
Някогашните дубайци се славели като чудесни мореплаватели. Кръстосвали с платноходните си кораби морета и океани и търгували с подправки и бисери. И днес търговията в Дубай се радва на особено внимание, т. е. 

ПОЛЗВА СПЕЦИАЛНИ ПРЕФЕРЕНЦИИ 
Всяка година Министерството на търговията на емиратството влага милиони долари в организирането и провеждането на световноизвестния Шопинг фестивал. Тогава, през март, цените на стоките в Дубай са безумно ниски, а примамките за клиентите - безброй. Пазарите за злато напомнят Капалъчарши - множество, притиснати едно до друго дюкянчета, но чисти и лъскави до болка. Цените варират, а пазарлъкът е задължителен. Истината е, че в Дубай няма злато /всъщност има само пясък и нефт/ и се внася необработено такова от Индия. Правят от него накити и ги продават, най-вече обратно на индийците. Изумителна гледка са шлифованите диаманти с изключителна чистота, които са опаковани като мъниста в малки пластмасови кутийки с написани върху тях карати. Цените - да не ви развалям настроението... 
В Дубай се намира най-високият /381 метра/ и единствен 7-звезден хотел в света - "Бурж ал Араб" 
/Арабската кула/. Той е истински символ на богатството и просперитета, както на това емиратство, така и на цялата държава! Само в дръжките на вратите и кранчетата на чешмите са вложени над 800 кг злато... 

НЕНАДМИНАТИЯТ ЛУКС 
е причина за прекатегоризация на местните хотели. "Бурж ал Араб" би трябвало да има 7 звезди, но по закон не могат да бъдат над 5. По тази причина той се води 5+, а 6-звездните "Джумейра бийч" и "Емирейтс тауър" са съответно 4+ и т. н. И трите споменати суперлуксозни хотела са собственост на престолонаследника на Дубай шейх Мохамед. "Бурж ал Араб" е построен на изкуствено създаден остров на 300 метра от брега. Изключително оригиналната и свръхмодерна архитектура на комплекса напомня древен кораб, като тези, с които са плавали древните жители на страната. Хотелската част е изградена във формата на корабно платно, а мястото на "корабната наблюдателница" представлява площадка за кацане и излитане на хеликоптери. Прозрачните стени на подводния ресторант, вкопан в острова, създават илюзията за емоционално потапяне в подводния свят. "Нагънатото платно" на "ветрохода" всъщност е "Скай вю бар" /бар Небесен изглед/, откъдето се разкрива невероятна гледка към нощен Дубай и Персийския залив. В преддверието на хотела гостите биват посрещани от портретите на президента на ОАЕ шейх Саид, емира на Дубай шейх Мактум и престолонаследника Мохамед. 

В РАМКИ 
ОТ ЧИСТО ЗЛАТО 
Подовите мозайки напомнят скъп персийски килим, избродиран от многоцветни полускъпоценни камъни и златни плочки. Вътрешен фонтан имитира скачащи рибки и омайва със собствена музикална програма. Огромни аквариуми с истински тропически и екваториални морски представители ограждат ескалаторите към лоби бара, където сервират чай и кафе в сервизи от чисто сребро. Златни колони във вид на палми съпътстват първите 4 етажа. След тях декорът преминава в нощно небе с едри звезди, ефектът от които се подсилва с прожектори, разливащи светлина... Цената на една нощувка в кралския апартамент е 6000 USD!!! Разбира се, тази "хотелска приказка" може да бъде разгледана и без да се нощува в нея. Просто трябва да наемете такси до "Бурж ал Араб", да платите 100 местни дирхама /към 30 USD/, срещу които получавате ваучер, осигуряващ храна и напитки на тази стойност в хотела. 
Съвсем скоро подводен тунел с прозрачни стени ще свързва "Бурж ал Араб" с негов събрат - все още строящ се уникален хотел, издигнат на изкуствен остров във формата на палма! В процес на изграждане е и бъдещият двойник на Бевърли хилс - Емирейтс хилс, където най-богатите дубайци вече са си купили вили срещу скромните 5-10 млн. USD. Впечатляващо е да се види как върху напълно безплодния пустинен пясък се изгражда паяжина от водопроводи, в които тече пречистена и обезсолена морска вода, а върху тях се насипва докарана от чужбина обикновена пръст, в която се засаждат вносни тревни чимове... Сред изкуствените езерца вече плуват патици и друга подобна твар, а по зелените морави се пъчат пауни. Дърветата са доставени от Европа и за всяко едно от тях се грижи специален градинар, който струва на емиратството 3000 USD годишно... 
По улиците на Дубай няма пътна полиция или поне не се забелязва, но за сметка на това е пълно с камери. Те запечатват всичко и просто няма мърдане. Глобите са между 100 и 200 USD и не може по никакъв начин да напуснете страната, преди да сте й се издължили за всичко... 
На 100-ина км от града Дубай, сред пясъците на истинската пустиня, се събират множество джипове, возещи любители на силните усещания. Правят се шеметни спускания по дюните. Всичко е така изчислено, че накрая спокойно се любувате на изключително краткия, но незабравим пустинен залез! Вечерта завършва в бедуински оазис с печено камилско и ориенталски танци.





