%Банк., 2003, бр. 47%
"Банкеръ" 29 ноември 2003 г., бр. 47, стр. 19
Новият ректор на УНСС доц. Борислав Борисов е роден преди 54 години в София. Председател е на Националната асоциация по интелектуална собственост и на Съюза за стопанска инициатива на гражданите. Автор е на над 100 монографии, учебници и статии. Народен представител от "Коалиция за България". Бивш дългогодишен състезател по волейбол в отбора на "Славия" и запален пещерняк. Женен е и има една дъщеря.
Г-н Борисов, вие сте ректор на висше учебно заведение, в което се подготвя част от мозъчния тръст на България -мениджъри, финансисти, бизнесмени. Много от тях вероятно ще емигрират зад граница в търсене на по-добра реализация. Оказва се, че на практика България инвестира в чуждите икономики. Не смятате ли, че в крайна сметка УНСС работи на загуба?
- УНСС наистина е мозъчен тръст. На общото събрание преди седмица в залата присъстваха поне две правителства. Става дума за хора, които вече са били начело на държавата. Голяма част от колегите участват в управлението на страната, други управляват бизнеса. Това е добра връзка между практиката и учебния процес. Много наши преподаватели са министри или заемат отговорни длъжности в държавни институции.
А що се отнася до изтичането на мозъци, то е закономерен процес. Преди няколко десетилетия изтичаха мозъци от Западна Европа към Съединените щати, днес изтичат от Източна към Западна Европа. Това се дължи на разликата в технологичните нива, в заплащането и стандартите. Процесът е разбираем, но въпреки това ми е неприятно, че най-добрите ни студенти се ориентират към чужбина. Държавните институции и бизнесът все още не създават достатъчно стимули. Причината е, че бизнесът у нас все още прохожда. Няма ги онези фирми, за които са необходими топмениджъри и добри маркетолози. Държавната администрация не се радва на голяма обич сред студентите, може би защото там трябва да се извървят повече стъпала в кариерата. За съжаление се наблюдава отлив и от научната работа. Някога беше много престижно да си асистент, за всяко място кандидатстваха най-умните и интелигентни студенти. Днес се провалят конкурси, защото кандидатите не отговарят на елементарни изисквания.
Далече ли сме от западния модел на подготовка на топмениджъри, при който компаниите, където те ще работят, заплащат обучението им в елитни учебни заведения?
- Далече сме по две причини. Едната е ужасната масовизация на висшите училища в България. У нас възникна някаква декоординация. Покрай старите се появиха десетки нови заведения, които предлагат най-разнообразни образователни услуги. В повечето случаи не е ясно дали образованието, което те дават, ще върши работа в бизнеса. Освен това, ако вземем предвид двете образователни степени - бакалавър и магистър, бизнесът е пряко обвързан с магистърската програма. На практика един бакалавър се ориентира към нея, след като е започнал работа в някоя компания и е разбрал какви конкретни познания са му нужни, фирмата трябва да го върне в образователната система, да плати обучението му и да си получи необходимия кадър. На бакалавърско равнище това е трудно да се направи, тъй като обучението до голяма степен е адресирано най-общо към практиката, а не към конкретни области.
Тогава кой е най-подходящият модел за УНСС? Според ваше твърдение броят на студентите трябва да се намали от 30 хил. на 25 хиляди, което би означавало таксите за обучение да се приближат до европейските.
- По този въпрос водим спорове и в парламентарната комисия, и с ръководството на министерството. В момента финансовият модел на държавните висши училища не е най-добрият. Той е прост -държавата поръчва броя на студентите и заплаща субсидия на университета, който трябва да се побере в нейните рамки. Тези ограничения не позволяват на университетите да направят най-важното - да изкарат своя образователен продукт на пазара. В това отношение частните висши училища са привилегировани, докато държавните нямат възможност да формират самостоятелни парични потоци на базата на платено обучение. Вратата малко се пооткрехна с решението магистърското обучение да се заплаща. Защото, ако говорим за разходи, само годишните капитални вложения на УНСС са около 150 хил. лева. Освен ремонтът на огромната сграда в тях влизат закупуването на компютърна техника и разходите за скоростен ИНТЕРНЕТ. Какво съвременно обучение можем да развиваме с тези пари? И всичко това за 25 хиляди студенти!
Къде виждате изхода от това положение?
- Виждам го в няколко посоки. Броят на студентите ще намалява по чисто демографски причини. Който не разбира този процес, значи не може да си представи развитието на глобализацията, влизането ни в Европейския съюз и т.н. Най-добри перспективи има развитието на професионалното образование. Тук трябва да се изясни ролята на колежите - дали те са степен от висшето образование, или са нещо различно от него и дават професионално обучение. А и част от обучението за бакалавър задължително трябва да стане платено. В момента държавата по абсурден начин финансира обучението на студенти, които после отиват в частния бизнес. Но ако бизнесът го заплаща, той ще започне да търси определени университети и учебни програми. А сега получава готови квалифицирани работници. Може да не са точно такива, каквито им трябват, но пък им излиза без пари.
В крайна сметка каквото и да си говорим, става дума за пари. Какви трябва да бъдат годишните такси за студентите?
- Държавната субсидия, която се отпуска за един наш студент, е около 1500 лв. годишно. Заради тези пари сме принудени да въвеждаме дървена ваканция през целия януари, защото трябва да си плащаме парното и да се издържаме. Субсидията не е достатъчна за провеждането на учебен процес на високо равнище. Ако сумата трябва да се плаща като такса от физическо лице, тя става непосилна за българина. Затова трябва да я плаща бизнесът, а не семейството.
Финансовата страна неизбежно е свързана с качеството на обучението. Отговарят ли в това отношение студентите в УНСС на европейските критерии?
- Смятам, че като цяло нашите студенти все още получават добра подготовка, но броят на висококвалифицираните преподаватели намалява. През последните 14 години много от тях се пенсионираха. Лошото е, че поради ниските заплати в университетите не идват най-добре подготвените млади хора. Те се насочват към бизнеса или отиват в чужбина, защото там получават две неща - много по-добро заплащане и възможност за бърза кариера. От една страна, кадровият състав на преподавателите застарява, от друга - не се попълва. Този процес неизбежно ще се отрази на качеството на обучението. Трябва решително да се подобри заплащането на университетските преподаватели. Още повече че един добър учен не се подготвя за година-две, за това са нужни 10-15 години. 
- Означава ли това, че трябва да се увеличи броят на професорите и доцентите?
- Да. Поради нормативни неуредици и политически закони, като например закона "Панев", кариерата на сегашното поколение учени се забави поне с десетина години. То не е виновно, че всичко това се стовари на гърба му,
Твърдите, че чрез интелектуалната собственост могат да се правят пари и да се привличат външни инвестиции. Бихте ли пояснили как?
- Нека не прозвучи като изсилване, но мисля, че интелектуалната собственост, която се създава в България, е ако не единственият, то основният конвертируем продукт, произвеждан у нас - от музикалните и литературните произведения до невероятните изобретения и компютърните програми. Ние сме талантлива нация, в кръвта ни е да създаваме нови интелектуални продукти. Друг е въпросът, че те са в изобилие, но не знаем как да ги управляваме. Не сме се научили как да правим пари от този вид собственост. През миналата година 16.2% от брутния вътрешен продукт на Англия е дошъл само от интелектуалната собственост в областта на културата - главно музикални произведения и филми. А хиляди български изобретения в индустрията бяха продадени на безценица в чужбина. Всички големи фирми в света са възникнали на базата на изобретение - от "Сименс" до "Сингер". Изобретението е най-прекрасната почва за инвестиция на "зелено". Първо, защото си сигурен, че инвестираш в нещо, което е технически проверено от най-добри експерти и е по-ефективно и по-производително от всичко съществуващо досега. И второ, защото имаш и юридическа закрила на патента - не могат да го откраднат и да го изнесат. Патентът се смята за най-добрата гаранция за чуждестранна инвестиция.
Защо в България не се оценява интелектуалната собственост?
- Защото така сме възпитавани десетилетия наред. Бай Ганьо казва: пари ми дай, а не акъл. Той не разбира, че акълът произвежда интелектуалната собственост, а се интересува само от крайния резултат. Странно е, но точно един определен тип бизнесмени, които имат по-малко знания, но повече нюх, интуиция, здрава логика и невероятен усет към печалбата, първи се обърнаха към проблемите на интелектуалната собственост - а не онези, които имат шест пръста чело. Те първи си регистрираха марките, първи започнаха да правят апортни вноски с нематериални активи и ноу-хау в съда, първи започнаха да търсят патенти, за да ги изкупят и да започнат производство.
С какво ще се занимава новият Център за интелектуална собственост в УНСС? - Първо, с традиционна учебна дейност. Мие сме лицензирани да излъчваме програмата на Световната академия за интелектуална собственост, която е залегнала в магистърската ни програма. Така студентът накрая ще получава две дипломи за магистър - от академията и от УНСС. Тенденцията е да станем регионален център за обучение по интелектуална собственост.
Друг вид дейност е всичко, свързано с консултантските услуги. Ако някой има проблем и не знае как да си защити интелектуалния продукт, тук може да му се окаже всестранна помощ, като част от нея ще бъде безплатна. Създаваме и оценителски курсове. Центърът е и база на Националната асоциация по интелектуална собственост.


