%Кап., 2002, бр. 1%
Правителството ще направи през този месец пореден опит да разкачи бартера “износ на ток срещу изграждане на инфраструктура” с Турция. Това ще стане на заседание на българо-турската комисия за икономическо сътрудничество, която най-вероятно ще се проведе до края на януари. На него ще бъдат обсъдени съществуващите все още множество спорни въпроси около сделката. На междуправителствената комисия ще бъде представена официалната позицията на българската страна, която настоява да бъдат направени промени в споразумението за сътрудничество в енергетиката, което подписаха през зимата на 1998 г. тогавашните премиери на България и Турция Иван Костов и Месут Йълмаз. Позицията на българската страна беше одобрена от Министерския съвет на 20 декември миналата година. Тогава министрите обсъдиха и доклада на работната група, назначена от вицепремиера Паскалев. 
Да се удължи срокът на споразумението и протокола за сътрудничество в енергетиката е първото предложение, което ще направи София на междуправителствената комисия. Споразумението от 4 ноември 1998 г. формално е прекратено на 4 април 1999 г., тъй като тогава е изтекъл петмесечният ексклузивен срок. В чл.6 от протокола е предвидено формално предварително основание за действието на международния договор. Съгласно тази разпоредба споразумението ще се счита за прекратено, ако изпълнението на двата проекта - каскада “Горна Арда” и автомагистрала “Марица” (отсечка Оризово - Капитан Андреево), не започне в срок от пет месеца от подписването му. Към 4 април 1999 г. (пет месеца след подписването на споразумението) е започнала подготовка за изграждането на каскада “Горна Арда”. За автомагистрала “Марица” няма предприети конкретни действия. “Ето защо може да се обоснове становището, че формалното прекратително основание, предвидено в чл.6 от протокола, е настъпило и действието на разглежданите международни договори е преустановено”, се сочи в доклада на работната група. Въпреки това обстоятелство след граничната дата са провеждани междуправителствени срещи, на които и двете страни са заявили готовност да продължат да изпълняват ангажиментите си по споразумението и протокола. Това и необходимостта “да се поддържат отношения на приятелство и сътрудничество с Турция” е основанието българската страна да поиска удължаване на срока на действие на двата междуправителствени документа, е записано в доклада.
Включването на “Енел” - главно условие за удължаване на споразумението
Според вицепремиера Костадин Паскалев изграждането на хидроенергийната каскада “Горна Арда” ще започне още през тази година. Още до края на януари ще бъде подписан меморандум с италианския енергиен холдинг “Енел пауър”, който ще влезе в дружеството за изграждане и експлоатация на каскадата като стратегически инвеститор на проекта. От италианците най-вероятно ще бъдат поискани финансови гаранции, че ще завършат в срок реализирането на проекта, съобщи Паскалев. 
Работната група е посочила в доклада си, че проектът “Горна Арда” може да се изпълни в рамките на междуправителственото споразумение само при четири условия. Първото условие е да се има предвид предложението на италианската компания “Енел пауър” за включването й в проекта като стратегически инвеститор. “Енел” беше номинирана от НЕК за инвеститор въз основа на международна процедура, проведена през първата половина на 2001 г. 
В момента капиталът на съвместното акционерно дружество за изграждане и експлоатация на каскадата “Хидроенергийна компания Горна Арда” е 1 млн. лв. и е разпределен между акционерите съответно 69.9% за НЕК и 30.1% за “Джейлан иншаат”. През 2000 г. дружеството получи концесия за бъдещ воден обект язовир “Мадан” и разрешение за строеж на хидровъзел “Мадан”, разрешение за водоползване и другите необходими позволения. От октомври 2000 г. финансовите проблеми на “Джейлан” вече бяха признати официално и правиха невъзможно изпълнението на финансовите ангажименти на турския холдинг, поети с договора за учредяване на дружеството за съвместна дейност, подписан в края на юли 1999 г. Според закона за концесиите концесионерът ХЕК “Горна Арда”, респективно неговите акционери НЕК и “Джейлан иншаат”, трябва да имат финансови и технически възможности за осъществяване на проекта “Горна Арда”, чиято проектна стойност е около 290 млн. долара. Поради това бившата агенция по енергетика изисква от МС да отмени решението за преодставяне на концесия с оглед невъзможността да сключи договор с ХЕК “Горна Арда” поради финансовите проблеми на “Джейлан”. Правителството отменя решението за концесия, а със заповед на министъра на регионалното развитие и благоустройството е отменено и разрешението за строеж. В резултат на това дейността на ХЕК “Горна Арда” става значително ограничена, е отбелязано в доклада на работната група. На общо събрание на акционерите в края на март м.г. НЕК предложи на акционера “Джейлан” да продаде всички свои акции на електропреносната ни компания по номинална цена, увеличена със 7% годишна лихва от датата на извършване на инвестицията в капитала на дружеството. “Джейлан” не прие предложението и в резултат НЕК е предложил да се прекрати дейността на дружеството по взаимно съгласие на акционерите. “Джейлан” не е приел и това предложение. 
Междувременно през май 2001 г. по ЗОП са определени изпълнители и с тях са сключени договори за изграждане на два подобекта - отбивни тунели към язовирната стена и корекция на р. “Арда”. Стойността на договорите е съответно 7.4 млн. лв. и 2.8 млн. лв. и се финансира от НЕК. След разглеждането на няколко варианта на предварителен финансов модел директорският съвет на ХЕК “Горна Арда” решава, че оптималният модел, при който е възможно изграждането на каскада “Горна Арда” при приемливи цени на електрическата енергия, е този с апортирането от страна на НЕК на съществуващите ВЕЦ “Кърджали”, “Студен кладенец”, “Ивайловград” и “Бял извор”-стара и внасяне на допълнителен собствен капитал посредством включването на трети стратегически акционер в дружеството, номиниран от НЕК. Във връзка с това решение е извършена оценка на активите, които има НЕК в тези централи. Оценката на вещите лица, назначени от Софийски градски съд, е 45 млн. долара, докладва работната група.
През периода февруари - март 2001 г. НЕК провежда конкурс за избор на стратегически инвеститор като нов акционер в дружеството, който да притежава най-малко 51% от капитала му и да осигури финансирането на проекта. Меморандумът и останалите документи за конкурса са изпратени на осем фирми, които са проявили интерес към проекта, в състезанието участват четири от тях. На първо място е класирана италианската “Енел”, на второ - белгийската “Трактабел”, на трето - офшорката “Оксфорд трейдинг” и на четвърто - “Мулти утилити” - Милано. 
В края на март миналата година директорският борд на НЕК е одобрил класирането и е взел решение да започнат преговори с класирания на първо място участник “Енел” за подписването на споразумение за ексклузивност за срок от около четири месеца. Споразумението все още не е подписано. В позицията на българското правителство е посочено, че трябва да се подпише такова споразумение с “Енел” в съдружие с турска фирма за срок 3-4 месеца. Според добре информиран източник “Енел” вече има споразумение за съдружие по този проект с турската строителна компания “Гама”. 
Като второ условие в доклада е написано, че съвместното дружество между НЕК и “Джейлан” трябва да промени структурата съобразно становището на НЕК, “Енел” и турската компания, номинирана от “Енел”. При невъзможност да изпълни предназначението си дружеството трябва да прекрати своето съществуване, е записано в доклада. Третото условие е Турция да окаже съдействие за оттеглянето на “Джейлан” от ХЕК “Горна Арда”. Като четвърто условие е записано, че трябва да се извърши промяна на действащото българско законодателство с оглед синхронизиране на процедурите за предоставяне на концесия и на разрешителни за строеж на такива обекти. 
Докладът на назначената от вицепремиера Костадин Паскалев работна група за първи път доказва официално, че при сделката “ток срещу инфраструктура” с Турция
Действително става въпрос за бартер
- нещо, което предишното правителство отричаше упорито. Непосредствено след подписването на споразумението и протокола за сътрудничество в енергетиката е подписано споразумение между ГУП и “Джейлан холдинг”. В него е записан следният текст: “ГУП приема чрез МРРБ да съдейства за насочване към съвместната компания на обща сума от инвестиции, еквивалентна на 200 млн. долара, получена от продажба на електроенергия на РТурция между 2000 и 2004 г.” Според работната група не е в правомощията нито на ГУП, нито на МРРБ да пренасочат тези средства, въпреки че в меморандума от 2 април 1998 г. между Комитета по енергетика и “Джейлан холдинг” е записано, че “Комитетът приема за възможен предложения вариант за разплащане - на бартерна основа, чрез доставка на електроенергия на РТурция - за изграждане на АМ “Марица”. Това е един от най-спорните моменти в двустранно подписаните документи - Анкара настоява да се изпълни този ангажимент, според българското правителство обаче няма логика да се бартеризира една ясна сделка, каквато е износът на ток, като се комбинира с неясно строителство. 
Един от другите спорни текстове е свързан с искането на турската страна за
Предоставяне на държавна гаранция по кредита за автомагистралата
В споразумението между ГУП и “Джейлан холдинг” е записано, че в началния стадий на строителството “Джейлан” ще осигури кредит от турската Ексим банк в минимален размер 100 млн. долара. Турската страна твърди, че тя си е свършила работата, като е осигурила този кредит, а България трябва да свърши своята, като даде държавни гаранции съгласно изискванията на банката. Българската страна смята, че това са задължения на “Джейлан” и на смесеното дружество и че никога не е поставян въпросът за държавни гаранции, е записано в доклада на работната група. Според документа, когато се говори за трансевропейската магистрала или за определени отсечки от нея, трябва да се има предвид и проведеният през 1991 г. от Министерството на транспорта международен търг. Той е за изграждане и експлоатация на участъците Калотина - Софийски околовръстен път (48 км), Софийски околовръстен път - Северна дъга (24 км) и Зетьово - Харманли (56 км). 
Търгът е спечелен от италиански консорциум “Салджит”, който е съставен от три компании - “Салини”, “Джирола” и “Италстраде”. През август 1994 г. е учредено смесено дружество “Булит - ТЕМ” АД с участието на “Автомагистрали” и “Салджит”. Италианската страна е заявила в срок правата си и по Закона за концесиите. Според становище на междуведомствена работна група, определена от МС през ноември 1998 г., търгът е спечелен правомерно от италианския консорциум и официално споразумението с него не е прекратявано. В същото време има дублиране на участъка Зетьово - Харманли от търга през 1991 г. и този, записан в споразумението и протокола от 1998 г. Освен това българската фирма, която участва в българо-турското дружество “Джеймар” за изпълнение на автомагистрала “Марица”, е отново “Автомагистрали”, както и в смесеното българо-италианско дружество “Булит - ТЕМ”, подчертава в доклада си работната група. Във връзка с това в документа се правят две възможни решения във връзка с проекта за магистралата. Първото е при актуализирането на споразумението този проект да отпадне от него. Другият вариант е да се предложи участие на турска фирма като изпълнител в рамките на смесеното българо-италианско дружество “Булит - ТЕМ”, след като бъдат уточнени правата и задълженията на консорциума “Салджит”, спечелил международния търг през 1991 г. 

Срокът и количеството на износа на електричество да се увеличат, предлага още в позицията си българското правителство. Според споразумението с южната ни съседка България трябва да достави на Турция до 2008 г. електроенергия за над 1.5 млрд. долара. Въз основа на двустранното споразумение в средата на май 1999 г. е подписан договор между НЕК и турската енергийна компания ТЕАШ. Според доклада договорът се изпълнява перфектно от българска страна. За 1999 г. при договорени 2 млрд. квтч са изнесени 1.8 млрд. квтч; за 2000 г. при договорени 2.5 млрд. квтч са изнесени 3.3 млрд. квтч; за 2001 г. при договорени 3.2 млрд. квтч се очаква износът да надхвърли 3.6 млрд. квтч. За периода от 2002 до 2008 г. са договорени доставки от 4 млрд. квтч годишно. 
До края на миналата година трябваше да приключи изграждането на втори електропровод от 400 киловолта, паралелен на далекопровода от ТЕЦ “Марица-изток 3” до Турция. Българската част от далекопровода вече е завършена. Турция е заявила, че ще спази сроковете за изграждане на обекта на своята територия, но се има предвид само отсечката от границата до подстанция “Баба Ески”. В договора е записано, че трябва да се изгради участък от границата до подстанция “Алибекьой”. Неизграждането на отсечката “Баба Ески” - “Алибекьой” е в противоречие с подписания договор и обезсмисля до голяма степен изграждането на самия електропровод, е записано в доклада на работната група. 
Друго предложение на българското правителство е да се разграничат ясно в споразумението двата инфраструктурни проекта - за каскада “Горна Арда” и за автомагистрала “Марица”, като несвързани и нeзависими един от друг. Предлага се също да бъдат дефинирани ясно в документите понятията “инвеститор” и “изпълнител”.


