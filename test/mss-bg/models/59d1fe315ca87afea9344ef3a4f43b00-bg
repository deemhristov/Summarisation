Никола̀ Леона̀р Садѝ Карно̀ ( на френски Nicolas Léonard Sadi Carnot ) е френски физик и инженер , основоположник на съвременната термодинамика .
Подобно на Николай Коперник , Сади Карно публикува само една книга - „ Размишления за двигателната сила на огъня и за подходящите машини за извличане на тази сила “ ( „ Réflexions sur la puissance motrice du feu et sur les machines propres à développer cette puissance “ , 1824 ) .
В нея , едва двадесет и седемгодишен , той излага основите на един напълно нов дял на физиката — термодинамиката .
Въпреки че някои негови идеи , като аксиомата за запазване на количеството топлина , по-късно са отхвърлени , съвременната термодинамика е изведена от теорията на Карно .
Описаният от него топлинен двигател , базиран на цикъла на Карно , е теоретичната основа на много технически решения , използвани и днес .
