Западнонилска треска ( на латински :
Encephalitis Nili occidentalis , на английски :
West Nile fever ) е трансмисивно заболяване при хора и животни ( зооноза ) , причинявано от вирус от семейство Flaviviridae .
То е арбовирусна инфекция , тясно свързана със заболяванията жълта треска , енцефалита Сейнт Луис , денге и други , чиито вектори са комари и клинично се демонстрират с енцефалит .
До средата на 20 век западнонилската треска се е срещала единствено в тропичните и субтропичните области на Африка и Азия .
В последните години обаче тя активно разширява областите си на обхват .
През 1999 г. е регистрирана за пръв път и на американския континент .
Роля за това разпространение изиграва антропогенният фактор като дори една от теориите за това се базира и на биотероризъм от страна на режима в Ирак .
Вектори на заболяването са комари от род Culex .
Боледуват основно птици , но също така и хора , коне , кучета , котки , прилепи , скунксове , катерици , алигатори .
Заразяват се след ухапване от комар и доста по-рядко от кърлеж .
Заболяването протича с признаци инфлуенца — треска , слузести изтечения от носа , възпаления на лигавиците .
При по-тежките случаи се наблюдава възпаление на мозъка ( енцефалит ) .
Смъртността при хората е ниска и в повечето случаи заболяването протича безсимптомно — 80 % преболедуват без да показват клинична изява , а смъртността е в рамките на 10 % от боледуващите с проявени клинични признаци .
Резервоари на вируса са предимно птици и много по-рядко коне .
При тях стадият на виремия е по-дълъг и позволява заразяване на нови вектори .
