Глобална система за позициониране ( на английски „ Global Positioning System “ ) или GPS ( Джи Пи Ес ) е името на спътникова радионавигационна система за определяне на положението , скоростта и времето с точност до 1 наносекунда във всяка точка на земното кълбо и околоземна орбита в реално време .
Американските военни наричат системата „ NAVSTAR GPS “ — „ Navigation Signal Timing and Ranging Global Positioning System “ .
Системата се състои от минимум 24 спътника , разположени на 6 орбити на височина около 20 000 километра и наземен контролен център с наблюдателни станции , разположени в различни точки на Земята .
Принципът на действие се базира на измерването на разстоянието от мястото , чиито координати търсим , до група спътници , чиито координати са точно определени и известни .
Разстоянието се пресмята на базата на времето за разпространение на радиосигнала от спътника до потребителя .
Глобалната система за позициониране е проектирана и контролирана от Министерството на отбраната на САЩ .
Тя може да бъде използвана безплатно от всеки .
Поддръжката на системата струва около 400 млн. долара ( USD ) годишно , включително разходите по подмяна на остаряващите спътници .
Първият от 24-те спътника , които формират сегашната GPS-групировка ( Block II ) , е изведен в орбита на 14 февруари 1989 г. Последният изстрелян до момента спътник е 52-ри по ред от създаването на системата през 1978 г. и е изведен в орбита на 6 ноември 2004 с помощта на ракетата „ Delta II “ .
