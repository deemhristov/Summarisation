Санстефанският мирен договор е прелиминарен ( предварителен ) мирен договор между Русия и Османската империя , който слага край на Руско-турската война ( 1877-1878 ) г. и урежда , макар и не окончателно , обособяване на Трета българска държава след близо пет века Османско владичество в България .
Договорът е подписан около 17 ч. на 3 март ( 19 февруари стар стил ) 1878 г. в Сан Стефано ( днес квартал Йешилкьой , част от предградието Бакъркьой , разположено на 10 км. от историческия център на Истанбул ) , от граф Николай Игнатиев и Александър Нелидов от руска страна и от външния министър Савфет Мехмед паша и посланика в Германия Садулах бей от страна на Османската империя .
Преговорите и решенията на Санстефанския договор изострят силно отношенията между Русия и останалите Велики сили .
Споровете помежду им намират временно решение през юли 1878 г. с Берлинския договор , който преразглежда условията , договорени в Сан Стефано .
Противоречията относно санстефанските клаузи са сред предпоставките за разпадането на Съюза на тримата императори седем години по-късно .
