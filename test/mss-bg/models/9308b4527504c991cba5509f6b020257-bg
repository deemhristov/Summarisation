Ричард Брус „ Дик “ Чейни ( на английски :
Richard Bruce " Dick " Cheney , роден на 30 януари 1941  г. ) е четиридесет и шестият вицепрезидент на САЩ в администрацията на Джордж У. Буш , заемащ поста от 20 януари 2001 г. до 20 януари 2009 г. Преди това служи като началник на кабинета на президента Джералд Форд ( 1975-77 ) , член на Камарата на представителите от щата Уайоминг ( 1978-1989 ) и като министър на отбраната в администрацията на Джордж Х. У. Буш ( 1989-1993 ) .
Като министър на отбраната той отговаря за Операция Пустинна буря през 1991 г. и други действия .
След като се отказва от амбицията си да се кандидатира за президент на САЩ на изборите през 1996  г. , Чейни става председател и изпълнителен директор на компанията Halliburton ( 1995-2000 ) .
Дик Чейни е считан за най-силния вицепрезидент в историята на САЩ , като под неговото ръководство офисът на вицепрезидента значително е увеличил своето влияние .
След атентатите от 11 септември 2001 г. той играе ключова роля в обосноваването на политиката и изпълнението на Войната срещу тероризма , разширяването на правомощията на президента , както и във въвличането на САЩ във Войната в Ирак .
