Голямата земна кукувица ( Geococcyx californianus ) е птица от семейство Кукувицови ( Cuculidae ) , род Земни кукувици ( Geococcyx ) .
Обитава югозападната част на Съединените американски щати и Северно Мексико .
Известна е още като голяма северноамериканска земна кукувица и бягаща земна кукувица .
Другият вид от рода е южноамериканска малка земна кукувица , разпространена от Мексико до Никарагуа .
Голямата земна кукувица е най-бързо бягащата летяща птица в света .
Тя успешно се е адаптирала към големите температурни амплитуди на пустините и полупустините които обитава .
Развила е редица поведенчески и физиологични особености , които способстват за оцеляването ѝ в безводната и негостоприемна среда .
Птицата води наземен начин на живот , не е взискателна към храната си и дори ловува гърмящи змии .
Случва се да снесе яйцата си в гнездата на други птици , но гнездовият паразитизъм при този вид кукувица не е систематично изразен .
Със своята колоритна външност — пъстра окраска , дълга опашка и остър клюн , голямата земна кукувица буди възхищение още у древните индиански народи , превръщайки се в част от техните фолклорни традиции и ритуали .
Тя е символ и на много съвременни спортни отбори , организации и агенции .
Придобива световна известност след успеха на героя Бип Бип ( чийто първообраз е ) от анимационното филмче „ Бързоходеца и Уили Койота “ на студиото Уорнър Брадърс .
