Исак Нютон ( на английски :
Isaac Newton ) е английски физик , математик , астроном , алхимик , философ и политик .
Приносът на Нютон в развитието на математиката и различни области на физиката изиграва важна роля в Научната революция .
В областта на механиката Нютон открива закона за всемирното привличане и чрез предложените Закони за движение поставя основите на класическата механика .
Освен това той формулира принципа за запазване на импулса и момента на импулса и пръв показва , че движението на небесните тела и на предметите на Земята се подчинява на общи закони .
Работейки над проблемите на физиката , Исак Нютон поставя началото на математическия анализ , който е в основата на развитието на науката до наши дни .
Сред многобройните проблеми , които изследва Нютон , са също разлагането и природата на светлината , скоростта на звука , охлаждането , произходът на звездите , хронологията на Библията , природата на Светата Троица .
