Котката на Жофроа ( Leopardus geoffroyi , среща се и като Котка на Жофруа ) е дребен хищник от семейство Котки .
Видът е разпространен единствено в Южна Америка и е един от деветте съвременни южноамерикански котки .
Заедно с пумата и кодкода се нарежда и сред котките , които обитават най-южните части на Земята .
Котката на Жофроа е представител на мъркащите котки , които се отличават с по-дребни размери на тялото - наподобява едър породист представител на домашната котка .
Единствено наличието на лъжливи очи по задната повърхност на ушите подсказва за това , че котката принадлежи към отделен вид .
Пригодена е за живот както в сравнително откритите пространства , характерни за Патагония , пампасите и полупустинните райони на Северозападна Аржентина , така и за местности , обрасли с ниска дървесна и храстова растителност , характерни за подножието на Андите и Гран Чако .
Подобно на всички дребни котки се храни с дребни гризачи , птици , влечуги , земноводни , риби и насекоми .
До средата на 20-ти век плътността на котките в ареала е била значителна , но поради красивото оцветяване на космената покривка в последните десетилетия става жертва на човешката суета и броят им рязко намалява .
Само за няколко десетилетия южноамериканските страни се превръщат в износител на кожи от котки на Жофроа , които се използват в кожухарската промишленост .
Така видът е поставен на ръба на оцеляването в дивата природа и днес уловът му е забранен .
Въпреки това котките продължават да стават жертва на хората в резултат на бракониерство , пътни произшествия и унищожаване на естествените им местообитания .
Затова Международният съюз за защита на природата класифицира вида като почти застрашен .
