Асѐновград е град в Южна България .
Той се намира в Област Пловдив и е разположен на 15 км южно от град Пловдив .
Асеновград е най-големият необластен град в България , най-големият град в Родопите , втори по големина в областта след Пловдив и е административен център на Община Асеновград .
В Асеновград влизат и кварталите Горни Воден и Долни Воден , които до 80-те години са отделни села .
До 1934 г. Асеновград се казва Станимака от гръцкото име на града Στενήμαχος , Стенимахос .
През 1934 г. е преименуван в чест на цар Иван Асен II на Асеновград .
Над самия град се намират останките от Асеновата крепост , стара крепост , която при цар Иван Асен II е подсилена и е превърната във важен военен пост в отбраната на южните граници на Второто българско царство .
Градът е известен с многото си църкви , манастири и параклиси и често е наричан Малкият Йерусалим .
Друго известно прозвище е „ Градът на булчинските рокли “ поради големия брой булчински магазини .
Преобладаващият брой от жителите на Асеновград са българи , като в града има представители на турския , гръцкия и ромския етнос .
