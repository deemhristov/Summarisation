История
Създаването на Жечпосполита с Люблинската уния през 1569 г. е сред най-важните постижения на Зигмунт II Август — последния крал от Ягелонската династия. Смъртта му през 1572 г. е последвана от 3-годишно междуцарствие, по време на което са направени корекции в конституционната система, които увеличават властта на аристокрацията (шляхтата) (Rzecpospolita szlachecka, 15–18 в.) и установяват истинска изборна монархия.
Жечпосполита достига своя златен век през първата половина на 17. век. Парламентът ѝ (Сейм) е доминиран от благородниците (шляхтата), които не са склонни към нападателни войни, което спестява на страната опустошенията на Тридесетгодишната война. В повечето случаи страната има успех срещу многобройните нападения на Швеция, Русия и васалите на Османската империя, като дори успява за известно време да завземе Москва по време на руските междуособици.
Силата на Жечпосполита отслабва след двойния неуспех: през 1648 г. — най-голямото в историята въстание на казаците, водени от Богдан Хмелницки и поддържани от кримските татари, довело до преминаването на казачеството в руската сфера на влияние, и 1655 г. — шведското нашествие, подкрепяно от войски на Трансилвания и Бранденбург и провокирано от политиката на кралете на Жечпосполита от шведската кралска династия Ваза.
В края на 17. век отслабената Жечпосполита при крал Ян III Собиески все още е достатъчно силна, за да нанесе ключови поражения на Османската империя. През 1683 г. битката при Виена става повратна точка в 250-годишната борба между християнската Европа и мюсюлманската Османска империя. През следващите 16 г. в Голямата турска война османците са непрекъснато изтласквани на юг и никога повече не заплашват Централна Европа.
През 18. век Жечпосполита е изправена пред множество вътрешни проблеми и е уязвима за външни влияния. Това дестабилизира политическата система и я довежда до ръба на анархията. Опитите за реформа, като тези, предприети от Четиригодишния сейм през 1788–1792 г. и завършили с Майската конституция от 1791 г., идват твърде късно и страната е разделена на 3 пъти от съседните Руска империя, Прусия и Австрийска империя. Полско-литовската държава е напълно заличена от картата на Европа през 1795 г.
Жечпосполита при най-голямото си разширение (1648).
Първото разделяне (1772 г.)
Второто разделяне (1793 г.)
Третото разделяне (1795 г.). Полша изчезва за 123 години.
Държавно устройство
Армия на Жечпосполита
Армията на Жечпосполита се командва от 4 хетмани. Тя включва:
Някои военни части на Жечпосполита използват уникална тактика. Такива са:
Флотът на Жечпосполита е малък и не играе значителна роля в нейната история.
Златните свободи
Политическата доктрина на Жечпосполита е: нашата държава е република под председателството на крал. Канцлерът Ян Замойски обобщава тази доктрина, заявявайки, че Rex regnat et non gubernat (Кралят царува, но не управлява). Жечпосполита има парламент (Сейм), а също Сенат и изборен крал. Кралят е задължен да зачита правата на гражданите, установени в Точките на крал Хенрик, както и в pacta conventa, договорен при неговия избор.
Властта на монарха е ограничена в полза на многобройната аристокрация. Всеки нов крал трябва да подписва Точките на крал Хенрик, които са в основата на политическата система. С времето те се сливат с pacta conventa, специални отстъпки, направени от изборния крал. От този момент кралят по същество е партньор на аристокрацията и е непрекъснато надзираван от група сенатори.
Основите на Жечпосполита — уникалната златна свобода (на полски Zlota Wolność, термин, въведен през 1573 г.), включват:
Провинциите на Жечпосполита се ползват с широка автономия. Всяко войводство има свой парламент (сеймик), който има значителна политическа власт, включително избор на poseł, депутат в националния сейм, и натоварването му със специални инструкции за гласуване. Великото литовско княжество има собствена армия, хазна и други институции.
Златните свободи създават държава, необичайна за времето си. Причина за това са победите на шляхтата над останалите обществени съсловия и над самата политическа система на монархията. За известно време шляхтата натрупва толкова привилегии (като тези, установени със закона Nihil novi от 1505 г.), че никой монарх няма възможност да я откъсне от властта. Системата на Жечпосполита е трудно да се вмести в категория, а с известни уговорки може да се опише като смесица от:
Политически играчи
Основните играчи в политиката на Жечпосполита са:
Магнатите и шляхтата далеч не са единни и множество фракции подкрепят или монарха, или някой от магнатите.
Слабости на Жечпосполита
С изчезването на Ягелоните от сцената през 1572 г. крехкото равновесие в Жечпосполита започва да се разпада. Властта все повече се изплъзва от централното правителство към аристокрацията.
При периодичните си възможности да посочи крал шляхтата проявява предпочитание към чуждестранни кандидати, които няма да създадат нова силна династия. Тази политика често създава монарси, които са или напълно неефективни, или в постоянен изтощителен конфликт с аристокрацията. Освен това, освен забележителни изключения като способния трансилванец Стефан Батори (1576–1586 г.), кралете с чужд произход са склонни да подчинят интересите на Жечпосполита на интересите на собствената си страна или династия. Това е особено забележимо в действията на първите 2 крале от шведската династия Ваза, чиято политика вкарва страната в конфликт с Швеция, поставил началото на упадъка на Жечпосполита.
Годините след въстанието на Зебжидовски (1606–1607 г.) отбелязват период на значително усилване на магнатите и демокрацията на шляхтата се трансформира в олигархия на магнатите. Политическата система на Жечпосполита е уязвима за външна намеса, като често подкупени от чужди държави депутати използват своето liberum veto, за да блокират опитите за реформи. Такива действия подкопават силата на Жечпосполита и я хвърлят в политическа парализа и анархия за повече от век (от средата на 17. век до края на 18. век), докато нейните съседи се стабилизират вътрешно и увеличават военната си мощ.
Закъснели реформи
В крайна сметка Жечпосполита прави сериозно усилие да реформира политическата си система, приемайки през 1791 г. Конституцията от 3 май — първата европейска национална конституция и втората в света след тази на САЩ от 1789 г. Конституцията трансформира Жечпосполита в унитарна държава с наследствена монархия и отменя много от вредните страни на старата система.
Новата конституция:
Тези реформи идват твърде късно, тъй като веднага след това Жечпосполита е нападната от всички свои съседи. Те се страхуват от разпространение на реформистките идеи в техните страни, както и от възстановяването на Жечпосполита като европейска сила. Майската конституция никога не е приложена напълно, а само 4 г. след приемането ѝ, Жечпосполита престава да съществува.
Икономика
В основата на икономиката на Жечпосполита е феодалното земеделие. Типичното имение на благородник включва фолварк — голяма ферма, обработвана от крепостни селяни, произвеждащи излишъци за вътрешния и външния пазар. От края на 17. век положението на селяните се влошава, тъй като шляхтата се опитва да компенсира падащите цени на зърното, увеличавайки натоварването на селяните.
Макар че Жечпосполита е най-големият производител на зърно в Европа, основната част от него се потребява вътре в страната. Консумацията на жито в Полша и Прусия през 1560–1570 г. се оценява на около 113 000 т. Средното производство на Жечпосполита през 16. век е около 120 000 т, 6% от което се изнася, градовете консумират около 19%, а селата — останалото. Износът вероятно задоволява около 2% от нуждите от зърно на Западна Европа. Зърното на Жечпосполита става много по-важно при слаба реколта като в началото на 1590-те и 1620-те год., когато правителства от Южна Европа договарят значителен внос, за да покрият недостига в своите страни.
Зърното е най-важната износна стока на Жечпосполита. Собственикът на фолварк обикновено сключва договор с търговци от Гданск за доставка на зърното до това пристанище на Балтийско море. За тази цел са използвани многото реки в Жечпосполита: Висла, Пилица, Западен Буг, Сан, Нида, Вепж, Неман. Реките имат сравнително развита инфраструктура с речни пристанища и хамбари. Повечето трафик по реките е от юг на север, като шлеповете и саловете често се продават в Гданск като дървен материал.
От Гданск кораби, главно от Холандия и Фландрия, превозват зърното към пристанища като Антверпен и Амстердам. Местните кораби извършват едва 2–10% от тази морска търговия. Освен зърно се изнася дървен материал и други продукти на дърводобива като катран и пепел.
По суша Жечпосполита изнася кожи, коноп, памук (главно от Великополша) и лен към земите на Свещената Римска империя, включително градове като Лайпциг и Нюрнберг. Големи стада (достигащи 50 000 глави) крави са прекарвани на юг през Силезия.
Жечпосполита внася подправки, луксозни стоки, облекло, риба, бира и промишлени стоки, като стомана и инструменти. Малък брой речни кораби превозват на юг вносни стоки от Гданск, като вино, плодове, подправки и херинга. Някъде между 16. и 17. век търговският баланс на Жечпосполита става отрицателен.
С навлизането във времето на Великите географски открития много стари търговски пътища, като кехлибарения път, губят своето значение. Важността на Жечпосполита като кервански път между Азия и Европа намалява, за сметка на което се появяват нови местни търговски пътища между страната и Русия. Но въпреки напредъка на корабоплаването Жечпосполита остава важна връзка между Изтока и Запада, като много стоки и културни ценности преминават през страната. Например персийските килими, внасяни през страната, са известни на Запад като полски килими.
Паричните единици в Жечпосполита са злотата и грошът. Град Гданск има привилегията да сече собствени монети.
Концентрацията на Жечпосполита върху земеделието, заедно с хегемонията на шляхтата над буржоазията, довеждат до бавна урбанизация и бавно развитие на промишлеността. Въпреки това в страната има множество градове, обикновено ползващи се с магдебургски права. Едни от най-големите панаири се провеждат в Люблин.
Култура
Жечпосполита е един от най-важните европейски центрове на развитие на обществената и политическа мисъл. Тя е известна с уникалната си квазидемократична политическа система, оценена от философи като Еразъм Ротердамски, както и с нетипичната за Контрареформацията относителна религиозна толерантност. Тя довежда до появата на християнската секта на полските баптисти, предшественици на британските и американските унитарианци.
С уникалната си политическа система Жечпосполита дава място на политически философи като Анджей Фрич Моджевски (1503–1572 г.), Вавжинец Гжимала Гошлицки (1530–1607 г.) и Пьотър Скарга (1536–1612 г.). По-късно работите на Станислав Сташич (1755–1826 г.) и Хуго Колонтай (1750–1812 г.) проправят пътя на Конституцията на Жечпосполита от 3 май 1791 г. — първата европейска национална конституция, която въплъщава революционните принципи на политическата наука.
Ягелонският университет в Краков е един от най-важните в Централна Европа. Сред учените на Жечпосполита са:
Сред класиците на литературата на Жечпосполита са:
Много представители на шляхтата пишат мемоари и дневници. Може би най-известни сред тях са Спомени от полската история на Албрихт Станислав Радзивил (1595-1656 г.) и Спомени на Ян Хризостом Пашек (1636-1701 г).
Магнатите често предприемат строителството на монументални обекти — църкви, катедрали и дворци, като днешния Президентски дворец във Варшава, построен от хетман Станислав Конецполски. Най-големите проекти включват цели градове, макар че с времето много от тях западат или са напълно изоставени. Обикновено те са наричани на името на съответния магнат. Сред най-известните е град Замошч, основан от Ян Замойски и проектиран от италианския архитект Бернардо Морандо.
Шляхта и сарматизъм
В преобладаващо мировъзрение на Шляхтата се превръща сарматизмът, наречен на обявените за предшественици на Шляхтата сармати. Това поверие е важна част от културата на Шляхтата и прониква във всички възгледи на нейния живот. Сарматизмът въздига в култ обичаите, селския живот, мира и миролюбието, прави разпространено облеклото в ориенталски стил. Той помага за сплотяването на многоетническото благородничество, създавайки силно чувство на единство и гордост от Златните свободи на Шляхтата.
В ранната си идеалистична форма сарматизмът представлява положително културно явление. Той поддържа религиозната вяра, честността, националната гордост, смелостта, равенството и свободата. С времето той закостенява и превръща вярата в сляпа набожност, честността в политическа наивност, гордостта в наглост, смелостта в инат, свободата в неразбория, безредие.
Население и религия
Населението на Полско-литовската държава никога не е преобладаващо католическо, нито полско. Това се дължи както на федерацията с Литва, така и на включването в границите на държавата на Украйна. Да бъдеш поляк в неполските части на държавата е по-скоро признак на обществен ранг, отколкото на етническа принадлежност. Това определение се използва за земевладелците, както от полски, така и от неполски произход. Етнически неполската аристокрация на Украйна и Полша възприемат полския език и култура. В резултат на това в източните територии полската и полонизираната аристокрация доминират над селячеството — в голямото си мнозинство нито полско, нито католическо.
В допълнение към това десетилетията мир довеждат до мащабни колонизационни опити в Украйна, които усилват напрежението между селяни, евреи и благородници. Те са утежнени от конфликтите между православието и Украинската гръцка католическа църква след Брестката уния, както и от няколко въстания на казаците. На запад и север много градове имат значителни немски малцинства, често протестантски.
До Реформацията полската шляхта е предимно католическа или православна. След това много родове приемат протестантството. След началото на Контрареформацията, когато католическата църква си връща контрола в Полша, шляхтата става почти изцяло католическа, макар че католицизмът не е преобладаваща религия. По около 40% от населението са католици и православни, а останалите 20% са евреи и привърженици на различни протестантски църкви.
Провинции и география
Земите, някога принадлежали на Жечпосполита, днес са разпределени между няколко днешни държави в Централна и Източна Европа: Полша, Литва, Латвия, Украйна, Беларус и Русия, с по-малки части в Естония, Словакия, Румъния и Молдова.
Макар че с термина Полша често се означава цялата държава, Полша е всъщност само част от цялото, от Жечпосполита, състояща се от две основни части:
Короната има приблизително два пъти по-голямо население от Литва, а приходите на хазната ѝ са пет пъти по-големи.
Административно Жечпосполита е разделена на войводства, всяко управлявано от войвод. Войводствата се подразделят на староства, управлявани от старост. Градовете се управляват от кастелани. Въпреки това има чести изключения от тези правила.
Други, често споменавани региони, на Жечпосполита, различни от делението на войводства, са:
Границите на Жечпосполита се променят с различните войни и договори, понякога по няколко пъти на десетилетие, особено в източните и южните райони. След мирния договор от 1582 Жечпосполита има площ приблизително 815 000 км² и население около 6 500 000 души, а през 1618 съответно 990 000 км² и около 10 500 000 души.
В различни моменти е предвиждано създаването на Рутенско княжество, особено по време на казашкото въстание в Украйна през 1648 г. Идеята е то да се превърне в пълноправен член на Жечпосполита, която да стане тройна Полско-литовско-рутенска държава, но планът никога не влиза в действие.
През 16. век полският картограф Мартин Кромер публикува атлас, озаглавен Polonia sive de situ, populis, moribus, magistratibus et Republica regni Polonici libri duo, смятан по своето време за най-пълното описание на страната.
В работите на Кромер и други карти от това време, като тази на Меркатор, Жечпосполита е показана като предимно равнинна. Югоизточната част е известна със своите степи. Карпатите образуват част от южната граница, като най-високи са Татрите. На север страната граничи с Балтийско море. Както повечето европейски страни по това време, Жечпосполита има значителна горска покривка, особено на изток. Остатъци от Беловежката гора образуват последната незасегната предисторическа гора в Европа.